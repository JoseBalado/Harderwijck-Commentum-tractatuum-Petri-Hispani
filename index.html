<!DOCTYPE HTML PUBLIC "-//W3C//DTD HTML 4.0 Transitional//EN">
<html>
<head>
	<meta http-equiv="content-type" content="text/html; charset=utf-8"/>
	<title></title>
	<meta name="generator" content="LibreOffice 6.4.7.2 (Linux)"/>
	<meta name="created" content="2021-03-08T20:39:21.354766648"/>
	<meta name="changed" content="2021-10-27T23:20:37.625456599"/>
	<style type="text/css">
		@page { size: 8.27in 11.69in; margin: 0.79in }
		p { margin-bottom: 0.1in; line-height: 115%; background: transparent }
		h1 { margin-bottom: 0.08in; background: transparent; page-break-after: avoid }
		h1.western { font-family: "Liberation Sans", sans-serif; font-size: 18pt; font-weight: bold }
		h1.cjk { font-family: "Noto Sans CJK SC"; font-size: 18pt; font-weight: bold }
		h1.ctl { font-family: "Lohit Devanagari"; font-size: 18pt; font-weight: bold }
		h2 { margin-top: 0.14in; margin-bottom: 0.08in; background: transparent; page-break-after: avoid }
		h2.western { font-family: "Liberation Sans", sans-serif; font-size: 16pt; font-weight: bold }
		h2.cjk { font-family: "Noto Sans CJK SC"; font-size: 16pt; font-weight: bold }
		h2.ctl { font-family: "Lohit Devanagari"; font-size: 16pt; font-weight: bold }
		h3 { margin-top: 0.1in; margin-bottom: 0.08in; background: transparent; page-break-after: avoid }
		h3.western { font-family: "Liberation Sans", sans-serif; font-size: 14pt; font-weight: bold }
		h3.cjk { font-family: "Noto Sans CJK SC"; font-size: 14pt; font-weight: bold }
		h3.ctl { font-family: "Lohit Devanagari"; font-size: 14pt; font-weight: bold }
		blockquote { margin-left: 0.39in; margin-right: 0.39in; background: transparent }
		h4 { margin-top: 0.08in; margin-bottom: 0.08in; background: transparent; page-break-after: avoid }
		h4.western { font-family: "Liberation Sans", sans-serif; font-size: 13pt; font-style: italic; font-weight: bold }
		h4.cjk { font-family: "Noto Sans CJK SC"; font-size: 13pt; font-style: italic; font-weight: bold }
		h4.ctl { font-family: "Lohit Devanagari"; font-size: 13pt; font-style: italic; font-weight: bold }
		p.original-western { font-size: 16pt }
		a:link { color: #000080; so-language: zxx; text-decoration: underline }
		a:visited { color: #800000; so-language: zxx; text-decoration: underline }
	</style>
</head>
<body lang="la-VA" link="#000080" vlink="#800000" dir="ltr"><h1 class="western">
Commentum tractatuum Petri Hispani et tractatus libro Posteriorum
Aristotelis correspondentis secundum processum bursae Laurentianae</h1>
<h2 class="western">Harderwijck, Gerardus de, 1455-1503</h2>
<p>Köln : Ulrich Zell, 1492.11.30.</p>
<p>München, Bayerische Staatsbibliothek -- 2 Inc.c.a. 2064 a</p>
<p><br/>
<br/>

</p>
<p>Text between brackets [] added from Copulata summularum Petri
Hispani [4 Ph.sp. 84](Colonia 1504)</p>
<h1 class="western" style="page-break-before: always">Secundus
Tractatus</h1>
<p>[84a]</p>
<h2 class="western">Circa exordium tractatus secundi antequam ad
textum procedatur movenda sunt quaedam dubia.</h2>
<h3 class="western">Primum est de subiecto huius tractus an sit
universale.</h3>
<p>Et videtur primo quod non, quia universale est de consideratione
cuiuslibet scientiae, ergo non est subiectum huius tractatus.
Consequentia est manifesta, quia subiectum scientiae non debet
transcendere metas. Antecedens probatur quia quaelibet scientia est
universalium, ut dicitur primo posteriorum.</p>
<p>Secundo sic. Universale est simplex natura sive quidditas, sed
considerare tales spectat ad metaphysicum et non ad logicum.</p>
<p>Tertio. Nullum universale est subiectum huius tractatus, ergo nec
universale. Consequentia patet per legem subalternarum, ab universali
negativa ad suam indefinitam negativam. Antecedens probatur quia nec
genus nec species nec aliquid aliorum.</p>
<p>Quarto. Universale praedicabile non est subiectum sive universale
secundum rationem universalis, ergo solutio falsa. Probatur quia
nullum complexum est subiectum, universale praedicabile est quiddam
complexum, ergo non potest esse subiectum. Minor probatur quia
complectitur ex subiecto et propria passione.</p>
<p>Solutio Alberti. Sic, universale secundum rationem universalis,
quia tali conveniunt conditiones subiecti attributionis, quia est
quid communissimum primo notum non transcendens metas ad quod omnia
in hac scientia considerata ordinem habent et attributionem. Est enim
ut in decursu huius tractatus patebit primo quaesitum primitate
causae finalis, cuius notitia intenditur in se et in suis partibus
subiectivis.</p>
<p>Ad obiecta in oppositum. 
</p>
<p>Ad primum est dicendum, quod universale accipitur dupliciter. Uno
modo materialiter pro natura subiecta intentioni universalitatis, et
sic universale cadit sub consideratione cuiuslibet scientiae. Alio
modo accipitur formaliter pro intentione universalitatis attributa
naturae vel rei, et sic consideratio universalis pertinet ad logicum.
Et vocatur communiter universale praedicabile. Pro cuius solutionis
ulteriori declaratione notandum est quod universale ex quo est
concretum dupliciter potest accipi, sicut album vel nigrum vel aliud
concretum. Uno modo ut est compositum ex re et intentione simul et
sic est ens per accidens. Alio modo ut dicit compositum huic, et hoc
dupliciter vel formaliter, et sic accipitur pro re cui attribuitur
talis intentio. Et sic Philosophus secundo posteriorum definit
universale ut nominat compositum ex re et intentione, cum dicit
universale est unum in multis convenit universali ratione naturae
subiectae qua est una unitate conformitatis in multis. Secundum vero
scilicet esse unum praeter multa convenit universali ratione
intentionis qua posterior est ipsis individuis et est praeter ea,
quia est ens rationis distinctum plusquam genere ab individuis
realibus. Talis autem universalitatis intentio convenit primo naturae
secundum quod abstrahitur a materia individuali non realiter ut dicit
Plato, sed obiective cum intellectus apprehendit naturam propter
principia individuantia sine quibus esse non potest in rerum natura,
non enim intellectus apprehendit quod natura sit sive principiis
individuantibus, quia hoc esset falsum, sed apprehendit naturam
communem non apprehendendo principia individuantia, sicut hominem qui
est albus possumus apprehendere absque hoc quod apprehendamus
albedinem, non tamen possumus apprehendere eum non esse album, posito
quod sit albus, non ergo requiritur ad veritatem apprehensionis ut
apprehendes rem aliquam apprehendat omnia qui insunt ei. Et ex istis
patet quod ad hoc quod scientiae sint de universalibus non oportet
quod universalia sint extra animam per se subsistentia, sicut posuit
Plato, quia etsi natura generis et speciei numquam sint nisi in
individuis intelligit tamen intellectus naturam generis vel speciei
non intelligendo principia individuantia. Et hoc est intelligere
universalia.</p>
<p>Ad secundum obiectum patet pro idem, quia logica non est de
universali ut est simplex natura sive quidditas, sed est de
universali secundum rationem universalis sive de universali
praedicabili, et hoc non considerat metaphysicus.</p>
<p>[84b]</p>
<p>Ad tertium decendum est quod committitur fallacia figurae
dictionis, arguendo a suppositione personali ad simplicem. Ad
probationem vero dicendum est quod non arguitur per legem
subalternarum, quia non sunt eiusdem subiecti, ex quo in prima
subiectum supponit personaliter, et in alia simpliciter, et ergo
deberet sic argui per legem subalternarum. Nullum universale est
subiectum istius tractatus, ergo aliquod universale non est
subiectum, et hoc conceditur.</p>
<p>Ad quartum est dicendum, licet universale praedicabile sit quiddam
complexum secundum vocem, non tamen secundum rem. Ad probationem vero
dicendum est, quod praedicabile additum universali non est nomen
propriae passionis sed substantialis differentiae dicentis formalem
rationem considerandi universale in hoc tractatu, quomodo dicendum
fuit superius, quod non determinatur in praesenti tractatu de
universali qualitercumque, sed ut praedicabili sive prout substat
intentioni secundae. Formalis vero modus considerandi non superaddit
aliquid secundum rem ipsi subiecto, sed tantum secundum rationem,
sicut differentia non superaddit aliquid reale ipsi generi.</p>
<h3 class="western">Secundum dubium est quotuplex est universale.</h3>
<p>Solutio. Triplex scilicet ante rem in re et post rem. Universale
ante rem est duplex: unum est ante rem natura et tempore simul, et
aliud ante rem natura tantum. Universale ante rem natura et tempore
simul non est aliud quam forma in lumine intellectuali primae causae
accepta, in quo est originalis fons et vita omnium quae dicitur
universalis inquantum in ipsa prima causa habet esse idealis et
exemplaris principii a materia et materialibus conditionibus liberum
et absolutum, sicut domus habet esse in mente practica domificatoris
antequam fiat. Extra hoc ergo universale non est nisi idea vel ratio
rei creabilis existens in mente divina in qua praeexistunt rationes
omnium rerum sub esse fontanae et indeficientis bonitatis. Et tales
rationes vocantur universales in causando eo quod ad horum
similitudinem cuncta creata sunt, puta particularia. Et hoc dicitur
ante rem natura et tempore simul. Natura quidem est ante rem, id est,
ante singulare sicut causa ante effectum, et tempore sicut aeternum
ante corruptibile et generabile.<!-- Universale ante rem natura et tempore: Non est nisi idea vel ratio rei creabilis existens in mente divina. Sicut causa ante effectum. --></p>
<p>Ante rem natura tantum et non tempore est natura in esse fluentis
principii accepta proveniens singularia hoc modo quo non est
determinata ad ultimum esse alicuius individui, sed est indifferens
ad singularia et individua eiusdem speciei, et ex hoc suae
universalitatis rationem accipit. Universale ergo hoc modo acceptum
est ipsa quidditas rei accepta ut principium singularium dans
singularibus esse, proveniens quantitatem et unionem cum materia. Et
dicitur ante rem natura quia dat et communicat singularibus esse. Sed
dans alicui esse provenit illud cui esse dat.<!-- Universale ante rem natura tamtum: Est ipsa quidditas rei accepta ut principium singularium dans singularibus esse. -->
Sed non dicitur ante rem tempore, quia secundum temporis non est ante
singulare, quia resultat ex unione formae cum materia proveniens
tamen natura et causalitate quidlibet singulis.</p>
<p>Universale in re, quod alio nomine vocatur in essendo est eadem
forma, secundum quod est actu in pluribus individuis. Et dicitur
universale, in essendo quia per vim suae naturae est in multis
singularibus, in quibus numeratur et diversificatur secundum numerum
singularium et amittit actualem suam communicabilitatem ex quo per
materiam individuatur.<!-- Universale in re vel in essendo: Universale in essendo est in multis singularibus. --></p>
<p>Universale post rem, sive in praedicando, est eadem natura
communis intentionaliter praesensata intellectui per abstractionem
luminis intellectus agentis inquantum super naturam fundantur
intentiones logicales.<!-- Universale post rem sive in praedicando. -->
Et de illo dicit Commentator quod intellectus est qui facit
universalitatem in rebus.</p>
<p>Ibi tamen considerandum est quod duplex est universale, scilicet,
universale in potentia et universale in actu. Universale in potentia
est ipsa quidditas vel natura quae est in re singulari vel
particulari cui non repugnat esse in alio singulari quamtum de se
est, licet repugnet sibi in quantum iam individuata. Et ista natura
sic accepta vocatur universale in re. Et est in potentia remota ad
hoc ut praedicetur de multis.<!-- Universale in potentia (in re) est in potentia remota ad hoc ut praedicetur de multis. -->
Sed universale in actu est ipsa natura seu quidditas denudata a
conditionibus individuantibus. Et illa est in proxima potentia ut
praedicetur de multis.<!-- Universale in actu (in praedicando) est in proxima potentia ut praedicetur de multis. -->
Universale vero in actu sic causatur, quia species in phantasia
existens quae adhuc est singularis non potest movere intellectum
possibilem ad cognoscendum universale actu. Intellectus vero agens
illuminans phantasma causat in intellectu possibili speciem quae
repraesentat ipsam naturam vel quidditatem actu abstractam ab
huiusmodi conditionibus singularium<!-- Intellectus agens illuminat  phantasma et causat in intellectu possibili speciem quae repraesentat quidditatem actu. -->
quae natura licet sit in re quantum ad id quod est, tamen est
obiective in intellectu, in quantum per istam speciem repraesentatur.
Et quando intelligitur actualiter tunc est ibi actualiter. Et hoc
modo universale actu est prima intentio, et terminus significans
illud obiectum sic intellectum est terminus primae intentionalis,
quando vero intellectus comparat illud obiectum cognitum ad aliud,
puta ad inferiora vel superiora, tunc attribuitur sibi nomen generis
vel speciei vel alterius intentionis.<!-- Universale in actu est prima intentio et terminus significans illud obiectum est terminus primae intentionis. -->
Et talis intentio vocatur universalitas de quae dicit Commentator
quod intellectus agens est qui facit universalitatem in rebus. Et
illa universalitas non est in re sed tantum in ratione.</p>
<p>[85a]</p>
<h2 class="western">Praedicabile quandoque sumitur proprie et sic
dicitur praedicabile quod de pluribus praedicatur.</h2>
<p class="original-western">Quandoque sumitur communiter sive large,
et sic dicitur praedicabile quod de uno solo praedicatur vel de
pluribus. Unde praedicabile proprie sumptum idem est quod universale.
Sed differunt in hoc quia praedicabile definitur per dici de
universale vero per esse in. Est autem praedicabile quod aptum natum
est dici de pluribus. Universale autem quod aptum natum est ese in
multis. Praedicabile sive universale dividitur per genus, speciem,
differentiam, proprium et accidens et solum de his quinque hic
intendimus.</p>
<p>Iste est secundus tractatus summularum Petrus Hispanus
correspondens libro quinque universalium Porphyrii. In quo agitur de
quinque rationibus communibus sive intentionibus ordinabilium in
forma praedicationis essentialis et accidentalis. Et dividitur prima
sui divisione in duas partes principales, scilicet, in partem
proemialem et executivam sive tractatum. Secunda ibi. Genus. In parte
proemiali dicit primo sic, quod praedicabile sumitur dupliciter,
scilicet, proprie et improprie. Proprie sumptum dicitur quod aptum
natum est praedicari de pluribus. Cuius ratio est, quia praedicari
est actus rationis componentis et ordinantis praedicatum cum
subiecto, sed actus rationis propriae cadit sub praedicabili pluribus
communicabili eo quod tale est universale quod est per se proprium
obiectum ipsius intellectus sive rationis. Improprie sumptum est quod
praedicatur de pluribus supple analogice sicut ens, vel de uno solo
sicut individuum. Cuius ratio est quod ad secundum membrum, quia tale
est singulare quod non proprie intelligitur nec per consequens in se
proprie suscipit actum rationis praedicantis sed magis proprie
sentitur, ut vult Philosophus. Et ex isto patet qualis est ista
divisio, quia analogi in sua analogata, eo quod divisum per prius
convenit uni membrorum dividentium, et per posterius alii. Per prius
enim convenit ratio praedicabilis praedicabili proprie sumpto et per
posterius praedicabili communiter sumpto.</p>
<p>Tunc ibi.</p>
<p>[85b]</p>
<h4 class="western">Praedicabile communiter sumptum.</h4>
<p>Hic Petrus Hispanus dicit quod praedicabile communiter sumptum est
idem quod universale, sed tamen aliquam inter se habent differentiam
in hoc, quia praedicabile definitur per dici de, id est, praedicabile
est quod aptum natum est praedicari de pluribus. Universale vero
definitur per esse in, quia universale est quod aptum natum est esse
in multis.<!-- Praedicabile est quod aptum natum est praedicari de pluribus.
Universale est quod aptum natum est esse in multis. -->
Et ex eo illo patet quod universale et praedicabile habent se sicut
subiectum et sua propria passio. Ita quod universale est sicut
subiectum et proprie praedicabile propia passio. Ex quo dici de quod
est ratio praedicabilis praesupponit ese in quod est ratio ipsius
universalis.</p>
<p>Tunc ibi.</p>
<h4 class="western">Praedicabile autem sive universale.</h4>
<p>Hic ponit divisionem praedicabilis sive universalis, dicens quod
universale sive praedicabile proprie sumptum dividitur in quinque
universalis sive praedicabilia, qua sunt genus, species,
differentiam, proprium et accidens.</p>
<h3 class="western">Circa textum expositum sunt dubia. Primum est. Ad
quot est utilis notitia quinque universalium sive praedicabilium.</h3>
<p>Solutio. Ad quattuor, ut tangit Porphyrius in exordio sui libri,
scilicet, ad scientiam libri praedicamentorum, ad definitionem,
divisionem et demonstrationem.<!-- Ad quot est utilis notitia quinque universalium -->
Primum patet, quia oportet scire praedicabile secundum rationem
praedicabilis, antequam sciatur ordo unius praedicabilis ad aliud.
Sed talis ordo docetur in praedicamentis ex quo praedicamentum
secundum Simplicium nihil aliud est quam coordinatio generum et
specierum secundum sub et supra, ergo notitia praedicabilium est
utilis ad praedicamenta Aristotelis. Et id speciali patet de
singulis, quia ad sciendum quae in uno genere ordinantur ut species
et quomodo genus dividitur, per oppositas differentias ad
constituendum species oportet scire quid sit genus, quid species et
quid differentia. Et ad sciendum quae sunt uniusquisque propria
oportet scire rationem proprii. Et ad sciendum distinctionem entis in
substantiam et accidens oportet cognoscere quid accidens. Et ex hac
utilitate patet ordo huius tractatus ad sequentem in quantum
necessarium est prius cognoscere rationes ordinabilium ante ipsam
ordinationem.</p>
<p>Secundum patet, quia solius speciei est definitio, quae debet dari
per genus et differentiam<!-- Definitio debet dari per genus et differentiam. -->,
id est, qua etiam cavendum est ne ponatur aliquid accidens sive
proprium sive commune, ut vult Philosophus vii Meta.; ergo notitia
istorum utilis est ad assignationem definitionis.</p>
<p>Tertium patet, quia duplex est divisio secundum Boethium in Libro
Divisionum, una est per se, et alia est per accidens. Divisio per se
est triplex, una est generis in species. <span style="text-decoration: none">Alia
totius integralis in partes, et tertia vocis in significationes; ergo
propter primam </span><span style="text-decoration: none">necessarium</span><span style="text-decoration: none">
est cognoscere genus, speciem et differentiam, quia genus est quod
dividitur, differentiae quibus, et species in quas</span><!-- Genus, differentia et species:
Genus est quod dividitur, differentiae quibus, et species in quas.
 --><span style="text-decoration: none">.
</span>Divisio per accidens etiam est triplex, una est subiecti in
accidentia, alia est accidentis in subiecta, et tertia accidentis in
accidentia; ergo est necessarium cognoscere ad habendum notitiam
illius divisionis ipsum accidens.</p>
<p>Quartum patet, quia medium potissime demonstrationis ut dicetur
Secundo Posteriorum est definitio. Igitur si valent ad notitiam
definitionum, ut superius probatum est sequitur quod valent ad
notitiam demonstrationum.<!-- Logica: Universale est utile ad notitiam demonstrationis, quia medium demonstrationis est definitio.
Definitio ut in ‘Type Theory’ adhibetur. --></p>
<h3 class="western">Secundum dubium est. An praedicabile convenienter
sit divisum in praedicabile proprie sumptum et communiter sumptum.</h3>
<p>Et videtur primo quod non, quia praedicabile proprie sumptum
continetur sub praedicabili communiter sumpto, ergo membra istius
divisionis non opponuntur.</p>
<p>Solutio. Sic, sicut patuit circa textum.</p>
<p>Ab obiectum in oppositum est dicendum quod si considerentur
praedicabile proprie sumptum et communiter sumptum secundum id quod
sunt, sic non opponunt sed unum continetur sub alio, sed si
considentur quantum ad rationes proprii et communis ut sunt membra
huius divisionis habent oppositionem. Et licet praedicabile
communiter sumptum quo ad supposita convertatur cum diviso non tamen
quantum ad modum suae acceptionis.</p>
<p>[86a]</p>
<h3 class="western">Tertium dubium est. An praedicabile convenienter
dicatur passio universalis.</h3>
<p>Et videtur primo quod non, quia omnis passio debet differre
realiter a suo subiecto, sed praedicabile non differt realiter ab
universali, ergo non est eius passio. Maior probatur quia idem non
potest demonstrari de seipso, cum non habeat eam inhaerentiae a se
ipso, sed passio potest demonstrari de suo subiecto, ergo differt ab
eo secundum rem.</p>
<p>Solutio. Sic, quia sicut passio praesupponit suum subiectum, sic
praedicabile praesupponit ipsum universale et dici de esse in.</p>
<p>Ad obiectum in oppositum est dicendum quo omnis passio realis non
transcendens differt realiter a suo subiecto, sed non est necessarium
de passione rationis respectu entis rationis, praedicabile vero
respectu universalis est passio rationis, et ergo sufficit quod
secundum rationem distinguatur ab eo. Ad probationem vero maioris
dicendum est quod idem secundum rem et rationem similiter non potest
de seipso demonstrari, tamen idem secundum rem differens ab eo
secundum rationem bene demonstratur de seipso, quando sunt idem
universale et praedicabile.</p>
<p>Sed forte diceres. Quae sunt eadem secundum rem habent eandem
definitionem quia definitio explicat essentiam rei, ergo si
universale et praedicabile sunt idem secundum rem etiam erunt eadem
secundum rationem. Sed ad hoc dicendum est quod licet illa quae sunt
eadem realiter habeant eandem rationem quidditativam, tamen possunt
habere diversas definitiones descriptivas secundum diversos modos
essendi eiusdem rei.<!-- Modi essendi. --></p>
<h3 class="western">Quartum dubium est. An praedicabile proprie
sumptum convenienter definitum est per hoc quod est praedicari de
pluribus.</h3>
<p>Et videtur primo quod non, quia sol, luna, mundus, phoenix, sunt
universalia, et tamen non praedicantur de pluribus, quia est tantum
unius sol, una luna, unus mundus, una phoenix.</p>
<p>Solutio. Sic, quia praedicabile ut det nomen eius est id quod
natum est stare sub actu rationis praedicantis, et sub forma
enuntiationis talem praedicationem eloquentis. Et ideo nominat formam
communicabilem per modum principii cognoscendi et nominandi.<!-- Praedicabile stat sub actu rationis praedicantis et sub forma enuntiationis. Ideo nominat formam communicabilem per modum principii cognoscendi et nominandi. -->
Universale vero est unum in multis versum. Et sic universale est
forma communicabilis per modum principii essendi.<!-- Universale est unum multis versum et forma communicabilis per modum principii essendi. -->
Et ergo bene dictum est quod praedicabile est quod aptum est
praedicari de multis<!-- Praedicabile est quod aptum natum es praedicare de multis. -->.
Et universale quod aptum natum est esse in multis.<!-- Universale est quod aptum natum est esse in multis. --></p>
<p>Ad obiectum in oppositum est dicendum quod talis sunt universalia
essentialiter ex aptitudine formae, quae licet communicata non est
actu pluribus impediente totalitate suae materiae correspondentis
tali formae, manet tamen in ea communicabilitas secundum aptitudinem
in qua salvatur universalitas. Sed communicabilitas illorum trium,
scilicet, solis, lunae, mundi, nunquam ducetur ad actum.</p>
<p>De phoenice vero dicendum est quod est universale secundum
successionem, quia numquam sunt plures phoenices simul aut erunt.
Phoenix autem, ut inquit Isidorus xii Etymo. cap. de avibus, avis est
Arabiae dicta, quia colorem phoeniceum habet, vel quod sit in toto
orbe singularis et unica. Nam Arabes singularem et unicum phoenicem
vocant. Haec quingentis et ultra annis vivens dum viderit se senuisse
collectis aromatum virgultis rogum sibi instruit, et conversa ad
radium Solis alarum plausu voluntarium sibi incendium nutrit, sicque
iterum de cineribus suis resurgit.</p>
<p>Sed forte instabis contra praedicta, frustra est potentia quae non
reducitur ad actum, sed ista potentia numquam ducetur ad actum, ergo
est frustra.</p>
<p>Ad quod dicendum est quod frustra est potentia quae non reducetur
ad actum, sed non est frustra aptitudo. Cuius ratio est quia aptitudo
est proprietas formae. Et sic est aptitudo actus, licet non sit actus
exercitus. Sed potentia est proprietas materiae per se, et ergo
frustra est si non potest ipsa coniungi suo actui. Vel dicendum est
quod in bonis frustra est potentia quae non ducitur ad actum ex quo
in illis melior est actus quam potentia secundum Philosophum, in
malis vero non est potentia frustra. Sed ibi melior est potentia quam
actus. Forma vero per hoc quod recipitur in materia imperficitur, ex
quo incommunicabilis redditur, materia vero per hoc quod formae
coniungitur perficitur, et ergo est potentia frustra si actui suo non
coniugatur, et sic est tantum unus Phoenix.</p>
<p>[86b]</p>
<h3 class="western">Quintum dubium est utrum praedicabile proprie
sumptum convenienter dividatur in genus, speciem, differentiam,
proprium et accidens.</h3>
<p>Et videntur primo quod non, quia tantum quattuor sunt praedicata,
ergo tantum quattuor erunt praedicabilia, consequens probatur per
simile. Antecedens est Philosophi Primo Topicorum.</p>
<p>Secundo sic. Tantum duo sunt praedicabilia, ergo non sunt quinque.
Consequentia est manifesta. Antecedens probatur quia genus et species
sunt praedicabilia, et sunt tantum duo, ergo tantum duo sunt
praedicabilia.</p>
<p>Tertio sic. Quattuor sunt praedicabilia et non plura, ergo non
sunt quinque. Antecedens probatur quia quattuor sunt praedicabilia et
unum et unum non est plura, ergo quatuor sunt praedicabilia et non
plura.</p>
<p>Quarto. Genus, species et differentia non sunt praedicabilia
distincta, ergo non sunt quinque. Antecedens patet, quia dicunt unam
et eandem essentiam, alias species quae est composita ex genere et
differentia non esset una essentialiter per se.</p>
<p>Quinto. Genus et accidens non sunt distincta, ergo non sunt
quinque. Antecedens probatur quia qualitas est accidens et tamen
etiam est genus.</p>
<p>Sexto. Proprium et accidens non distinguuntur, ergo non sut
quinque. Antecedens probatur quia proprium non est substantia, ergo
est accidens, igitur non est distinctum ab accidente.</p>
<p>Septimo. Omnia praedicabilia habent unum modum praedicandi, ergo
non sunt distincta. Antecedens patet quia intentiones quinque
praedicabilium vel comparantur ab sua inferiora, et sic omnia
praedicantur praedicatione secundi praedicabilis, quod est species,
dicendo haec species est species, illa species est species, et hoc
genus est genus, et illud genus est genus. Aut conparantur ad sua
obiecta, et sic omnia praedicantur praedicatione quinti
praedicabilis, sicut patet dicendo animal est genus, et homo est
species, rationale est differentia, risibile est proprium, album est
accidens, et caetera.</p>
<p>Octavo. Plura sunt praedicabilia quam quinque, ergo inconvenienter
assignatur numerus. Probatur antecedens, quia ens est praedicabile
cum praedicetur de pluribus, et tamen nec est genus, nec species, nec
differentia, nec proprium, nec accidens.</p>
<p>Nono. Praedicabile et praedicamentum sunt unum et idem, sed decem
sunt praedicamenta, ergo diminutae ponuntur tantum quinque
praedicabilia.</p>
<p>Decimo. Definitio est praedicabile et tamen non enumeratur inter
ista, ergo sunt plura quam quinque. Antecedens patet quia habet
distinctum modum praedicandi ab aliis.</p>
<p>Undecimo. Tot modis dicitur unum oppositorum quot modis et
reliquum. Sed singulare dicitur pluribus quam quinque modis, ex quo
infinita sunt singularia, ergo non sunt tantum quinque praedicabilia.</p>
<p>Solutio. Sic, quod patet per sufficientiam communem, sumptam a
posteriori, ex modo praedicandi, quae est ista. Omnem praedicabile
vel praedicatur in quid vel in quale. Si in quid hoc est dupliciter,
quia vel de pluribus differentibus specie. Vel de pluribus
differentibus numero. Si primum sic est genus. Si secundum sic est
species. Si in quale hoc est dupliciter, vel in quale essentiale, vel
in quale accidentale. Si in quale essentiale sic est differentia. Si
in quale accidentale hoc est dupliciter, quia vel in quale
convertibile vel non convertibile. Si primum sic est proprium. Si
secundum sic est accidens.<!-- De quinque praedicabilis divisio et diffinito.  --></p>
<p>[87a]</p>
<p>Ad obiecta in oppositum.</p>
<p>Ad primum est dicendum quod consequentia non valet, quia duplex
est praedicatum duplici praedicabili proportionatum. Unum est
praedicatum simpliciter quod de pluribus praedicatur quibuscumque
sive sit genus sive species sive differentia et caetera. Et loquendo
de tali praedicato dicimus quod quinque sunt praedicabilia sive
praedicata. Aliud est praedicatum dialecticum sive praedicabile quod
praedicatur in propositione terminabili per artem dialecticam. Et hoc
modo species non est praedicatum, quia non praedicatur in
propositione terminabili per artem dialecticam. Dicitur autem
propositio per artem dialecticam terminabilis, cuius extrema sunt duo
universalia. Sed species praedicatur de individuis quae non sunt
universalia.</p>
<p>Ad secundum est dicendum quod in argumento committitur fallacia
compositionis in hoc quod tantum vere divisum a praedicabili in una
propositione illius antecedentis falsae componitur cum eodem in
consequente. Unde si hoc signum tantum in consequente facit unam
exclusivam sub hoc sensu, quae sunt tantum duo,  sunt tantum
praedicabilia, tunc consequens est falsum et male infertur. Sed si
capiatur ut facit unam propositionem de excluso subiecto, tunc
consequens verum est, et bene infertur ex antecedente sub hoc sensu,
ergo tantum duo sunt praedicabilia, id est, aliqua quae sunt tantum
duo sunt praedicabilia.</p>
<p>Ad tertium est dicendum negando antecedens. Ad probatione vero
dicendum est quod ibi committitur fallacia compositionis, quia ista
adiectio non plura: falsae componitur cum quatuor praedicabilibus
simpliciter in consequente enunciatis a quibus in antecedente vere
dividitur. Vel dicendum est quod minus est medium in secunda
propositione quam in prima et ergo non valet consequentia. Unde vel
hoc quod dico tantum quattuor et unum est medium, et tunc tenet
virtute primae regulae antepraedicamentalis, sic praedicabilia sunt
tantum quattuor et unum, et tantum quattuor et unum non sunt plura,
ergo praedicabilia non sunt plura et tunc minor est falsa, et per
consequens non est inconveniens conclusionem esse falsam. Vel sic
tantum quattuor et unum sunt praedicabilia, et tantum quattuor et
unum non sunt plura, ergo praedicabilia non sunt plura et sic iterum
non vale, quia minor est falsa.</p>
<p>Si forte diceres, bene sequitur: “tantum quinque sunt
praedicabilia, ergo omnia praedicabilia sunt quinque ab exclusiva ad
suam universalem in terminis transpositis”. Et tunc sequitur
consequenter: “omnia praedicabilia sunt quinque genus, et species
sunt praedicabilia, ergo genus et species sunt quinque”, quod est
falsum, consequentia tenet in Darii. Dicendum est quod regula illa
intelligitur quando signum exclusivum exponitur gratia alietatis. Sed
cum dicitur tantum quinque sunt praedicabilia ly ‘tantum’
exponitur gratia pluralitatis. Unde cum dicitur tanum quinque sunt
praedicabilia debet sic exponi: “quinque sunt praedicabilia et non
sunt plura quam quinque; ergo sunt tantum quinque”. Et istud est
regulare quando ponitur circa terminum numeralem. Sed quando ponitur
circa alium tunc exponitur gratia alietatis, ut hoc: “tantum animal
est homo, et nihil aliud ab animali est homo; igitur tantum animal
est homo”. Sed contra praedicta arguitur sic: “omne genus est
praedicabile, sed tantum genus est genus; ergo tantum genus est
praedicabile. Solutio non valet argumentum quia arguitur a non
distributo ad distributum ex parte illius dictionis praedicabile quod
in maiore supponit simpliciter et in conclusione confusae et
distributive, quia tantum facit subiectum stare confusae tantum, et
praediatum confusae distributive.</p>
<p>Ad quartum dicendum, licet genus, species, differentia dicunt unum
et idem, secundum essentiam differunt tamen secundum diversos modos
essendi et per consequens secundum diversos modos praedicandi, quia
illud idem quod dicit genus per modum formae formabilis, hoc
differentia dicit per modum formae formantis, et species per modum
formae formatae, et sunt tria praedicabilia substantialia propter
triplicem modum ipsius esse substantialis.</p>
<p>Ad quintum est dicendum, licet idem materialiter potest esse genus
et accidens, non tamen formaliter. Et sic distinguuntur penes suos
modos praedicandi.</p>
<p>[87b]</p>
<p>Ad sextum est dicendum, licet proprium sit accidens
praedicamentale, non tamen est accidens praedicabile et ergo sunt
distincta praedicabilia.</p>
<p>Ad septimum respondent illi qui dicunt intentiones habere rationem
generis respectu eorum quorum sunt intentiones. Omnia ista quinque
universalia secundae intentionaliter accepta possunt comparari ad
tria. Primo ad sua inferiora, de quibus praedicantur praedicationi
secundi praedicabilis, ut genus ad hoc genus, species ad hanc
speciem. Secundo modo possunt comparari quantum ad sua obiecta
tanquam accidentia eorum obiectorum, et relationes actuales in eis
fundatae. Et sic omnia praedicantur praedicatione quinti
praedicabilis, nec ut sic distinguuntur a se invicem, penes modos
praedicandi. Tertio comparantur ista praedicabilia ad sua obiecta, ut
sunt eius rationes formales, quare ipsa obiecta sic vel sic
praedicantur in quid, vel in quale. Et hoc modo non habent eundem
modum praedicandi. Et hic sumitur hic distinctio eorum penes modos
praedicandi.</p>
<p>Ad octavum est dicendum quod ens non praedicatur ut aliquid unum
de multis, quia non praedicatur univoce, ergo non est praedicabile
proprie sumptum, licet bene sit praedicabile communiter sumptum sicut
circa textum dictum fuit.</p>
<p>Ad nonum est dicendum quod licet idem sint realiter praedicabile
et praedicamentum, hoc tamen est diversis rationibus, quia dicitur
praedicabile inquantum potest praedicari de multis. Et dicitur
praedicamentum inquantum includit et colligit omnia praedicabilia
eiusdem coordinationis, quoniam primum genus dicitur praedicamentum.
Vel dicitur tota coordinatio omnium eiusdem genus. Etiam praedicabile
et praedicamentum distinguuntur aliter, quia praedicabilia
distinguuntur per suos modos praedicandi de suis subiicibilibus, sed
praedicamenta secundum quod praedicantur univoce vel denominative de
suis inferioribus vel subiecto.<!-- Differentia inter praedicabilia et praedicamenta. --></p>
<p>Ad decimum est dicendum, quod definitio non potest esse distinctum
praedicabile, quia non habet unum modum praedicandi, nec est simplex,
ex quo includit in se genus et differentiam.</p>
<p>Ad undecimum est dicendum quod tot modis dicitur unum oppositorum
quot modis et reliquum quod ad significata, sed non quo ad supposita.
Non enim oportet quod sin tot supposita filii, quot sunt patris vel
econtra.</p>
<h3 class="western">Sextum dubium est. Utrum universale in communi
sit genus ad quinque universalia.</h3>
<p>Et videtur quod sic, quia illud quod praedicatur de pluribus
specie differentibus in quid, hoc est eorum genus. Sed universale in
communi sic praedicatur de quinque; ergo est genus. Minor probatur,
quia si quaeratur quid est genus convenienter respondetur est
universale. Et similiter dicimus de specie et differentia.</p>
<p>Secundo sic. Quibuscumque convenit unis communis conceptus, illis
convenit ratio univocationis, sed sic est de quinque universalibus,
ergo et caetera. Probatur minor, quia ipsis convenit ratio sive
definitio universalis.</p>
<p>Tertio. Quaecumque differunt specie habent aliquod commune genus,
sed sic differunt quinque universalia, ergo habent aliquod commune
genus, hoc autem non potest esse aliud quam universale in communi.
Minor probatur, quia si non differrent specie, tunc omnia essent
eiusdem speciei. Et sic omnia haberent eandem definitionem.</p>
<p>Quarto. Illud quod praedicatur de quinque universalibus univoce
est genus eorum, sed universale est huiusmodi. Maior est satis nota.
Minor probatur, quia univoce praedicari est praedicari uno nomine et
una ratione, sic autem est de universalibus in communi, ergo et
caetera. Minor probatur quia ratio universalis est esse in multis et
dici de multis, sed ista ratio convenit omnibus quinque.</p>
<p>[88a]</p>
<p>Solutio. Non. Quod probatur multis rationibus. Prima. Genus debet
praedicari de suis speciebus univoce, sed universale in communi non
praedicatur de quinque universalibus univoce; ergo non est genus.<!-- Utrum universale in communi sit genus ad quinque universalia?
Genus debet praedicari de suis speciebus univoce, sed universale in communi non praedicatur de quinque universalibus univoce; ergo non est genus. -->
Maior patet, quia univocatio est principalis conditio ad genus
requisita. Minor probatur, quia si sic, tunc substantiae et accidenti
erit aliquid commune, quod est contra Philosophum iiii Metaphysicae,
et v Metaphysicae ubi dicitur quod substantia et accidens sunt primo
diversa, sed diversa non habent commune univocum. Secunda. Illud quod
prius convenit uni quam alii, non est genus univocum illorum, sed sic
est de universali in communi respectu horum quinque; ergo et caetera.
Minor probatur quia per prius convenit generi quam speciei, et
speciei quam aliis. Tertio. Sequeretur quod haberemus plura
universalia quam quinque, quod est contra Petrum Hispanum. Patet
sequela, quia universale in communi esset sextum. Quarto. Nullum
genus continetur sub aliqua suarum specierum, si ergo universale in
communi esset genus ad quinque universalia, ergo universale erit
genus et sic continetur sub genere, quod est secundum suppositionem
species eius. Quinto. Si esset genus, vel esset genus generalissimum,
vel subalternum, sed nullum istorum est dicendum. Maior patet a
sufficienti divisione. Minor probatur, quia tantum decem sunt
generalissima. Nec subalternum, quia tunc poneretur sub aliquo genere
determinato generalissimo, et significaret aliquam naturam communem,
reponibilem in praedicamento, quia decem praedicamenta sunt decem
partes entis, sed hoc est falsum, quia universale et similiter istae
intentiones secundae sunt accidentia rationis; ergo non sunt in
aliquo praedicamento.</p>
<p>Istis tamen non obstantibus quidam moderni arbitrantur ipsum esse
genus, dicentes, quod aliquid potest dici genus respectu alterius
dupliciter. Uno modo respectu suarum specierum et individuorum, et
sic ‘animal’ dicitur genus, respectum hominis est asini. Alio
modo dicitur genus tanquam suorum significatorum. Et sic iste
terminus ‘substantia’ dicitur genus respectu omnium substantiarum
significatarum per illum terminum ‘substantia’. Et hoc modo
dicunt non esse inconveniens unum et idem esse genus respectum sui
ipsius quantum ad suum significatum, quo modo iste terminus
‘substantia’ est genus respectu omnium substantiarum
significatarum per talem terminum ‘substantia’. Et similiter
dicunt quod praeter decem praedicamenta necesse necesse est ponere
unum praedicamentum signi pro secundis intentionibus. Sed istud est
inconveniens, quia genus et species sunt secundae intentiones, non
convenientes terminis, sed conceptibus secundae intentionalibus
fundatis super primas intentiones. Intentiones vero secundae
significantur istis nominibus ‘genus’, ‘species’, sicut
primae istis, ‘homo’, ‘animal’. Secundo falsum dicunt quod
iste terminus ‘substantia’ est metaphysica substantia, quia si
iste terminus capiatur absolute tunc est in genere quantitatis quia
est oratio, id est, numerus litterarum et syllabarum. Si vero
capiatur respective ut signum relatum ad signatum, sic non est
substantia, quia substantia est res de genere substantiae, sed signum
rei et res ipsa non sunt idem. Tertio. Quicquid est genus ad aliud,
hoc est superius illo, quia genus est cui supponitur species, sed
idem non supponitur sibi ipsi, nec idem est se ipso superius, igitur
et caetera. Patet igitur quod universale non dicitur de istis quinque
univoce, sive tanquam genus, non tamen dicitur de ipsis pure
aequivoce, se potius analogice secundum proportionem ad unum. Quod
non pure aequivoce patet, quia praedicatur de universalibus secundum
unum nomen et eandem rationem, sed aequivocum praedicatur solum
secundum nomen, et non secundum rationem de aequivocatis. Quod autem
non univoce, probatur, quia univocum praedicatur de univocatis
secundum unum nomen et eandem rationem aequaliter participatam. Ratio
autem universalis ut dicendum fuit superius non est aequaliter
participata quinque universalibus, sed convenit uni per prius, et
alteri per posterius, quia aptum natum esse in multis et de multis
non convenit aequaliter his quae substantialiter insunt et
accidentaliter.<!-- Universale dicitur analogice secundum proportionem ad unum. Non pure aequivoce, quia praedicatur de universalibus secundum unum nomen et eandem rationem. Non autem univoce, quia univocum praedicatur de univocatis secundum unum nomen et eandem rationem aequaliter participatam. --></p>
<p>[88b]</p>
<h3 class="western">Ad obiecta in oppositum.</h3>
<p>Ad primum est dicendum quod tota definitio generis non convenit
universale ex quo non praedicatur in quid, quia non det aliquam
quidditatem seu naturam quae sit in multis, sed solum dicit
intentionem quae secundum quandam analogiam convenit illis quinque,
et sic non probatur proprie in quid. Et si respondeatur ad
interrogationem factam per quid, tunc hoc est improprie et solum per
similitudinem ad id quod est vere quid. Etiam illae quinque
intentiones genus, species non possunt vere poni species, licet sint
distinctae intentiones modum specierum, habentes inquantum species,
est illud quod altero est specialius.</p>
<p>Ad secundum est dicendum quod quibuscumque convenit unus communis
conceptus univocus, illis convenit ratio univocationis, sed sic non
est de istis quia non participant rationem universalis aequaliter.</p>
<p>Ad tertium dicendum quod quaecumque differunt speciem accipiendo
speciem proprie pro vera natura specifica, illa habent aliquod
commune genus. Sed hoc non quando accipitur species communiter pro
quocumque alio specialiori, quomodo accipimus quando dicimus quinque
universalia specie differre.</p>
<p>Ad quartum dicendum quod universale non praedicatur univoce de
quinque universalibus, quia licet praedicetur univoce de quinque
universalibus, quia licet praedicetur uno nomine et una ratione, non
tamen est ratio eis aequaliter communicata, sed secundum prius et
posterius.</p>
<h2 class="western">Genus dicitur tripliciter.</h2>
<p class="original-western">Primo modo dicitur collectio multorum se
habentium quodammodo ad se invicem, et ad unum principium, ut
collectio eorum quae sunt de eadem parentela descendentium ab uno avo
ut a Romulo Romani. Secundo modo dicitur genus quod est principium
uniuscuiusque generationis, ut pater vel patria, sive locus. Tertio
modo dicitur genus cui supponitur species et hoc ultimo modo sumitur
hic, et definitur sic.</p>
<p>Ista est secunda pars executiva huius tractatus huius tractatus
quae dividitur in duas partes principales. In quarum prima
determinatur de absoluta notitia quinque universalium. In secunda de
notitia respectiva secundum quae scitur convenientia et differentia
ipsorum praedicabilium. Secunda ibi. Commune est omnibus quinque.
Prima pars subdividitur in quinque secundum quod quinque sunt
praedicabilia, quae sunt genus, species, differentia, proprium et
accidens. Et quia inter ista primum est genus ideo de ipso determinat
dicens quod genus dicitur tripliciter, id est, tres sunt generis
acceptiones quarum prima est. Genus est collectio multorum habentium
se quodammodo ad se invicem et ad unum principium, sicut collectio
eorum qui sunt de eadem parentela descendentium ab uno avo, sicut
Romani qui inter se habent cognationem inquantum descenderunt ab uno
principio generationis, scilicet, Romulo, qui aliquid sui habet in
multitudine ab eo descendentium.</p>
<p>Secunda acceptio est. Genus est principium uniuscuiusque
generationis reddendo singula singulis ut pater vel patria sive
locus. Pater enim est principium generationis filiorum inquantum ab
eo transfunditur semen in quo est virtus formativa. Etiam locus est
generationis principium in quantum sibi est influxa virtus caelestis
generativa et conservativa locati. Cuius signum est quod geniti in
eodem loco sunt communiter eiusdem complexionis et coloris, et quod
his amplius est eorundem morum prout ut patebit particularius in
commentariis super Porphyrium.</p>
<p>Tertium est. Genus est cui supponitur species, ut animal est genus
cui supponitur in recta linea praedicamentali homo. Et hoc tertio
modo sumitur genus in proposito et de eo est apud Philosophos sermo.</p>
<p>[89a]</p>
<h3 class="western">Circa textum expositum sunt dubia. Primum est. An
genus convenienter ponitur primum praedicabile.</h3>
<p>Solutio. Sic, quia genus habet perfectiorem modum praedicandi quam
alia praedicabilia, quia ipsum praedicatur in quid de pluribus
differentibus specie. Species vero in quid de pluribus numero
differentibus. Quia vero alia praedicantur in quale vel essentiale
vel accidentale.</p>
<h3 class="western">Secundum dubius est. An genus convenienter
dicatur tripliciter.</h3>
<p>Et videtur quod non, quia genus est praedicabile et univocum,
igitur non dicitur tripliciter.</p>
<p>Solutio. Sic, ut patebit in sequentibus. Verum tamen est quod
talis propositio de virtute sermonis sicut iacet dicitur falsa, quia
eius descendentes sunt falsae, scilicet, quod vel istud genus dicitur
tripliciter, vel genus secundo modo dicitur tripliciter. Secundo
etiam eius contradictoria est vera, ista, scilicet: “nullum genus
dicitur tripliciter”. Nec valet si dicas: “Sub genere non debet
fieri descensus quia supponitur simpliciter, quia terminus communis
sequens dictionem materialem supponit confuse tantum, sub quod fit
descensus disiunctivus, et non oportet dare ibi certum suppositum pro
quo redditur propositio vera”. Sed in dictis propositionibus
terminus communis praecedit dictionem materialem, et ergo supponit
determinate.</p>
<p>Ad obiectum in oppositum est dicendum quod genus captum in communi
dicitur tripliciter, sed est praedicabile acceptum pro uno
aequivocatorum.</p>
<h3 class="western">Tertium dubium. An collectio aliquorum habentium
se quodammodo ad se invicem et ad unum aliquod principium illius
collectionis convenienter vocatur genus.</h3>
<p>Et videtur primo quod non, quia genus distinguitur contra totum
collectivum ut patet per Boethium in libro De divisione, ergo
inconvenienter vocatur genus.</p>
<p>Secundo sic. Principium huius collectionis est genus, ergo illa
collectio non meretur dici genus sed potius generis effectus.</p>
<p>Tertio. Quandocumque aliquid attribuitur causae et effectui: prius
attribuitur causae quam effectui, sed genus secundo modo dictum est
causa generis primo modo dicti; ergo nomen generis per prius convenit
ei quam collectioni, et per consequens secunda acceptio fuisset
posita in primo loco.</p>
<p>Quarto. Genus primo modo acceptum nullo modo convenit cum genere
logico, sed potius cum specibus actualiter multiplicatis sub genere,
ergo non est ad propositum de eo hoc determinare.</p>
<p>Quinto. Plures sunt modi generis quam hoc ponuntur, ergo videtur
insufficienter enumerare acceptiones Petrus Hispanus. Probatur quia
genus est masculinum, femininum et neutrum.</p>
<p>Sexto. Grammatica et logica plus conveniunt quam logica et
politica vel alia scientia realis, ergo magis posuisset acceptiones
grammaticales quam civiles.</p>
<p>Solutio. Sic, propter similitudinem quam habet cum genere logico,
quia genus logicum continet sub se multitudinem suarum specierum,
sicut genus primo modo est collectio multorum generatorum. Differunt
tamen genus logicum et civile, quia talis collectio est totum
integrale respectu collectorum, sed genus logicum est totum
universale.</p>
<p>[89b]</p>
<p>Ad obiecta in oppositum.</p>
<p>Ad primum est dicendum quod verum est de genere logico, sed nihil
prohibet totum collectivum ese genus civile. Vel dicendum est quod
collectio multorum in quantum est quiddam totum collectivum non est
genus, sed in quantum in ea es quaedam communis virtus generativa
secundum quae illa multa se respiciunt ad unum principium, causans in
eius illam virtutem.</p>
<p>Ad secundum est dicendum, licet alia sit ratio causae et effectui.</p>
<p>Ad tertium dicendum est concedendo quod infertur et ergo secunda
acceptio generis vicinior est secundum ordinem doctrinae quam prima
acceptio. Et ergo interimenda est secunda consequentia inferens
primam acceptionem generis ordinandam in secundo loco, quia hoc
generaliter servatur in omni processu scientiae, quod id quod minus
deservit proposito primo loco, quod vero magis, secundo loco ponitur.</p>
<p>Ad quartum dictum est in solutione principali.</p>
<p>Ad quintum dicendum est per interemptionem. Non enim sequitur:
grammatica plus convenit logica quam politica; ergo acceptio generis
grammatici plus convenit cum genere logica quam acceptio generis
politici vel civiles, sed est fallacia accidentis ex mutatione
essentialis in accidentale. Verum tamen est quod genus grammaticale
quod ad essentialia magis convenit cum genere logico quam cum genere
civili, eo quod genus grammaticum et genus logicum sunt eiusdem
rationis et civile et reale, sed genus civile in proprietatibus suis
accidentalibus magis convenit cum genere logico ut supra patuit.</p>
<h3 class="western">Quartum dubium. An genus secundo modo dictum,
dicatur principium uniuscuiusque generationis.</h3>
<p>Et videtur quod non, quia materia est principium uniuscuiusque
generationis, et tamen non est genus secundo modo ergo. Antecedens
per prima parte patet, quia materia est principium generationis per
hoc quod omni formae subiacet.</p>
<p>Secundo sic. Locus non est principium effectivum generationis,
igitur et caetera. Antecedens probatur quia locus est quantitas
secundum Philosophum in Praedicamentis, sed nulla quantitas est
principium effectivum alicuius eo quod non est de numero activorum.</p>
<p>Tertio. Sol est principium effectivum generationis, et tamen non
est genus secundo modo dicitur. Probatur quia non est pater vel
patria, ergo definitio convenit alii a definito.</p>
<p>Quarto. Romulus non est principium uniuscuiusque generationis,
ergo exemplum textus est inconveniens. Antecedens patet quia est
solum principium suae generationis.</p>
<p>Solutio. Sic, reddendo singula singulis, ut hoc genus suae
generationis, et illud suae. Et sic Romulus est principium
generationis Romanorum.</p>
<p>Ad obiecta in oppositum.</p>
<p>Ad primum est dicendum quod materia est principium passivum
uniuscuiusque generationis, sed  textus intelligitur de principio
activo sive effectivo.</p>
<p>Ad secundum est dicendum quod locus accipitur dupliciter. Uno modo
pro materiali, quod est superficies et sic locus non est principium
generationis, eo quod quantitas non est de numero activorum est
passivorum. Alio modo accipitur locus quod ad formale suum physicum,
quod est virtus quaedam influxa a primo locante ipsi loce, et per
illam dicitur esse principium generationis. Virtus tamen illa
consideratur dupliciter. Uno modo ut est accidens, et sic non est
generationis principium. Alio modo ut est instrumentum primi
generantis et sic non est inconveniens ipsum esse principium
generationis. Sic enim videmus in omni generatione naturali quod
qualitates primae praeviae agunt instrumentaliter ad productionem
geniti.</p>
<p>Ad tertium est dicendum quod licet sol sit principium generationis
universale, non tamen particulare, quod assimilat sibi effectum
secundum speciem.</p>
<p>Ad quartum dictum est in solutione principali. Vel dicendum est
quod uniuscuiusque non accipitur distributive, sed potius determinate
ut tantum vale sicut alicuius.</p>
<p>[90a]</p>
<h3 class="western">Quintum dubium. Quare mater non ponitur genus
secundo modo sicut pater cum tamen sit principium generationis.</h3>
<p>Solutio Alberti. Genus secundo modo dictum est principium
effectivum, mater vero est principium plurium materiale et passivum.</p>
<h3 class="western">Sextum dubium. An acceptio generis sit
conveniens, in qua dicitur: “Genus est cui supponitur species”.</h3>
<p>Et videntur primo quod non, quia primum positum in definitione,
scilicet, cui est infinitum, ergo nihil notificat, et illud quod
ultimo sive in fine acceptionis ponitur notificatur est definitur per
genus, sicut patebit in capitulo de specie ubi dicitur: “Species
est quod ponitur sub assignato genere; ergo genus male definitur per
speciem, eo quod secundum hoc idem esset notum et ignotum, et idem
notificaret se ipsum”.</p>
<p> Secundo sic. Generi non solum supponitur species, sed etiam
individuum et differentia, igitur acceptio convenit aliis ab accepto.</p>
<p>Tertio sic. Ignis est species et ei supponitur alia species, ergo
ista acceptio convenit speciei.</p>
<p>Solutio. Sic, quia definitio correspondent definito, cum enim
genus est quaedam secunda intentio ambiens omne ens determinatum;
ergo convenienter ponitur primo loco suae hoc indeterminatum, cui,
quod simili modo ambit omen genus. Et quia genus quantum ad rem
subiectam suae intentioni est forma formabilis in multas species quae
sunt sicut formae formatae, ideo respicit speciem tanquam eius
proprium subiectum, ei essentialiter sub ordinatum, et ideo bene
dicitur cui supponitur species.<!-- Genus est forma formabilis.
Species est formae formatae. --></p>
<p>Ad obiecta in oppositum.</p>
<p>Ad primum est dicendum quod cui nihil notificat per se sumptum,
sed cum sequentibus particulis utique notificat intentionem generis
in ordine ad res subiectas intentionibus.</p>
<p>Ad confirmationem vero dicendum est quod ex quo genus et species
sunt correlativa secundum eorum intentiones secundas, ideo nihil
prohibet quod mutuo se definiant, quia hoc est de natura
correlativorum. Ne ex hoc sequitur quod idem sit notum et ignotum,
quia genus ut relativum notificatur per speciem, tanquam per
correlativum. Et etiam species in quantum relativum per genus tanquam
per quoddam correlativum, eo quod omne relativum ut sic habet esse
termini relationis, et per consequens modum differentiae terminantis,
prout dicetur in praedicamento ad aliquid.</p>
<p>Ad secundum dicendum quod individua non supponuntur generi
immediate, sed mediante specie. Cum autem dicitur: “Genus est cui
supponitur species intelligitur primo et immediate”. Differentia
vero non supponitur directe, et ergo Peripatetici appropiantes
acceptionem istam generi dicunt: “Genus est cui supponitur species
ordine et participatione”. Per primum excludentes individuum, per
secundum differentiam quae non participat genus, cum ipsa sit simplex
forma, igitur genus est quod praedicatur.</p>
<p>Ad tertium est dicendum licet igni quae est species supponatur
aer, et aeri terra secundum situm localem, non tamen secundum ordinem
praedicamentalem sicut inferius supponitur superiori.</p>
<p>Tunc ibi.</p>
<h2 class="western">Genus est quod praedicatur de pluribus
differentibus specie in eo quod quid est, ut animal praedicatur de
homine et de equo quae differunt specie.</h2>
<p>[90b]</p>
<p>Hic consequenter ponit definitionem generis logici dicens: “Genus
est quod praedicatur de pluribus differentibus specie in eo quod quid
est”. Cuius est exemplum, sicut animal vocatur genus, cum sibi haec
conveniat definitio, eo quod praedicatur in quid de homine et asino
tanquam de differentibus specie. Et istud etiam genus definitur
secundo sic: “Est cui supponitur species”, quomodo animali
supponitur in recta linea praedicamentali homo. 
</p>
<h3 class="western">Circa textum movetur quaestio. Utrum genus ab
aliis distinctum praedicabile, bene sit definitum prima definitione,
cum dicitur praedicari in quid de pluribus differentibus specie.</h3>
<p>Et videtur primo contra suppositum quod non sit distinctum
praedicabile a differentia, quia illa praedicatur de pluribus
differentibus specie, et in quid, quia quid est interrogandum
substantiae, et ipsa est essentiale principium speciei, igitur genus
et differentia in modo praedicandi non distinguuntur.</p>
<p>Contra quaesitum arguitur primo sic. Omnis definitio bona debet
notificare definitum, sed ista non est huiusmodi, ergo non est bona.
Probatur minor, quia hoc ponitur hoc relativum, quod, infinitum.</p>
<p>Tertio sic. Omnis definitio est mala in qua idem definitur per se
ipsum, sed in ista idem definitur per se ipsum, ergo non est bona.
Minor probatur, quia quod refert genus, dicendo: “Genus est quod
‘supple’ genus”.</p>
<p>Quarto. Animal est genus, et tamen non praedicatur de pluribus
differentibus specie, igitur illa particula falsa. Antecedens pro
secunda parte patet dicendo. Homo est animal. Ibi enim animal non
praedicatur nisi de una specie.</p>
<p>Quinto. Omne praedicabile debet dicere formam totius, sed genus
non dicit formam totius respectu speciei, sed se habet ad speciem per
modum partis materialis, et differentia per modum formae, ergo genus
non praedicatur.</p>
<p>Sexto. Omne quod praedicatur de alio debet dicere totum esse
illius de quo praedicatur, sed genus non dicit totum esse speciei,
cum non dicat esse speciei determinatum per differentiam, igitur non
praedicatur de specie.</p>
<p>Septimo. Genus praedicatur de pluribus convenientibus specie. Ergo
male dicitur praedicari de pluribus differentibus specie. Antecedens
probatur, quia animal praedicatur de homine et asino quae conveniunt
specie, quia homo est species, asinus est species.</p>
<p>Et confirmatur hoc, quia quaecumque conveniunt in aliquo
indivisibili secundum essentiam, illa sunt eadem essentialiter et in
specie, sed quae ponuntur sub genere conveniunt in uno indivisibili
secundum essentiam, ergo quae sunt sub genere conveniunt in specie,
et sic genus non praedicatur de pluribus differentibus specie.</p>
<p>Octavo. Omnis forma qualificans aliud debet praedicari in quale,
sed genus dicit formam qualificantem aliud, ergo praedicatur in
quale. Minor patet, quia de ratione cuiuslibet formae est qualificare
materiam.</p>
<p>Nono. Modus praedicandi in quid convenit speciei et definitioni,
ergo non convenit generi. Consequentia patet, quia praedicari in quid
aut convenit generi, et illi univoce aut aequivoce. Non primum, quia
genus praedicatur in quid per modum principii formati implicite, et
definitio per modum principii formati explicite. Nec aequivoce ut
videtur, quia tale non debet poni in definitione, nec occasione
ipsius reddatur definitio obscura.</p>
<p>[91a]</p>
<p>Ultimo arguitur contra totam definitionem sic. Vel definitur hoc
genus pro intentione secunda, sive significato, vel pro intentione
prima sive denominato, sed nullum istorum est dicendum, ergo
definitio non est bona. Minor probatur, quia secunda intentio non
praedicatur de pluribus differentibus specie in quid, quia ista non
est vera: “asinus est genus, homo est genus”. Non etiam convenit
primae intentioni, quia sic definitio non esset convertibilis cum
definito, quia si animal ut huiusmodi definiretur, ergo non corpus
vel substantia.</p>
<p>In oppositum est Petrus Hispanus. Et ponitur iste discursus:</p>
<h3 class="western">Maior. Genus secunda intentio est quaedam
rationis relatio fundata in genere primae intentionaliter capto, pro
quo verificatur proposita definitio.</h3>
<p class="original-western">Minor. Quod sic acceptum est quaedam
forma formabilis per differentias essentiales intellectualiter in
species quae sunt formae formatae partibilis.</p>
<p class="original-western">Conclusio. Igitur convenienter est
definitum prima definitione cum dicitur: “Genus est quod
praedicatur in quid de pluribus differentibus specie”.</p>
<p>Pro declaratione primae propositionis notandum est quod duplex est
intentio, scilicet, prima et secunda. Intentio prima est primarius
conceptus et essentialis quem habemus de re, sicut conceptus quo
concipimus ipsum hominem secundum se quo ad sua principia essentialia
est conceptus primae intentionalis. Sed secunda intentio est
conceptus secundarius et accidentalis quo non concipimus rem
absolute, sed in comparatione ad aliam rem, sicut cum concipimus
hominem in ordine ad ea quae naturam humanam participant respectu
quorum dicitur universale. Et sic dicit propositio quod genus prout
est secunda intentio est relatio rationis quae causatur per actum
comparativum intellectus comparantis unum obiectum cognitum ad aliud
obiectum. Et sic secunda intentio fundatur in prima intentione sive
in re primario intenta, ita quod per intentionem secundam unum
obiectum cognitum comparatur ad aliud.<!-- Intentio prima.
Intentio secunda. --></p>
<p>Sed forte diceret aliquis. Actio intellectus est immanens, sed per
actionem immanentem nihil producitur praeter ipsam operationem, sicut
cum intelligo produco intellectionem et non aliud, ergo intentio non
producitur per operationem intellectus, sive actum comparativum
eiusdem. Ad quod dicendum est quod licet per actionem immanentem
nihil producitur per se propter ipsam operationem, ipsam tamen
intentio cum illa operatione intellectus bene producitur per accidens
sive ex consequenti, scilicet, gratia actuum intelligendi, sicut si
quid per actum suum intellectus producat actum intelligendi eiusdem
speciei cum actu intelligendi alterius hominis, talis primo et per se
non producit nisi actum intelligendi, sed ex consequenti etiam
producit relationem similitudinis ad actum intelligendi alterius
hominis. Sic etiam ex consequenti producitur secunda intentio quae
licet effective ab intellectu causatur, tamen partim in eo
subiectatur, quia ut iam tactum fuit ipsam est quaedam relatio
rationis. Sed omnis relatio rationis videtur esse subiective in
ratione, igitur omnis talis est in intellectu. Secundo probatur, quia
supposito quod nullus esset asinus existens adhuc intellectus per
comparationem asini habentis esse essentiae ad sua inferiora fundaret
relationem speciei. Sed illa non posset esse subiectum in re ad
extra, ergo esset subiective in intellectu.</p>
<p>[91b]</p>
<p>Sed forte diceres: “Secundae intentiones denominant res ad
extra”, dicendo: “animal est genus, homo est species; ergo sunt
in rebus ad extra subiective”, consequentia probatur quia
denominare aliquam rem praesupponit esse in illa re. Ad quod es
dicendum quod est duplex denominatio, una est intrinseca et alia
extrinseca, licet ergo denominare intrinsece praesupponit inesse rei
quam denominat, non tamen denominare extrinsece sicut statua dicitur
alicui dextra denominatione extrinseca non a dexteritate quae est in
re, sed quae est in homine.</p>
<p>Sed dicere contra: “Omne accidens denominat ad minus illud in
quo est subiective”, sed secundae intentiones non nominant
intellectum denominatione intrinseca, quia non praedicantur de
intellectu, falsum enim est quod intellectus sit genus vel species.
Ad quod respondentur quod si secundae intentioni esset impositum
verum concretum, tunc utique denominaret ipsum intellectum, et vere
praedicaretur de ipso. Unde si dicatur quod genericum et specificum
sint concreta, tunc  ipsa praedicamus de intellectu dicentes:
intellectus est genericus. Est specificus sub hoc intellectum, id
est, intellectus est genere vel specie informatus.</p>
<p>Sed diceres: “Secundas intentiones causantur ab intellectu
effective; ergo non sunt subiective in intellectum, quia causa
efficiens et causa materialis non possunt coincidere”. Bene tamen
causa materialis in qua et effectus coincidere possunt. Nec valet si
dicatur: “Secunda intentio est in obiecto cognito ut in materia in
qua, vel in subiecto; ergo non in intellectu tanquam in materia in
qua”, quia licet secunda intentio sit in obiecto cognito tanquam in
fundamento, et in subiecto non ultimato sive subiecto quo, non tamen
est ibi tanquam in subiecto ultimato et subiecto quod. Dicitur autem
obiectum cognitum conceptus primae intentionalis sub quo res
praesentatur intellectui sicut res obiecta speculo praesentatur per
imaginem. Tali autem primae intentioni generis concretive acceptae
conveniunt definitiones logicae, quia universaliter verum est in
logica quod aliud est quod definitu et aliud cui definitum
attribuitur. Quare subditur in calce propositionis pro quo
verificatur proposita definitio.</p>
<p> Minor patet per Porphyrium et Petrum Hispanum, quia in hoc
distinguuntur tria praedicabilia substantialia genus, species et
differentia. Quia est quaedam forma formabilis sive determinabilis,
species forma formata, et differentia forma formans, prout diffusius
invenies disputatum in commentariis super Porphyrium.</p>
<p>Conclusio sequitur ex praemissis. Et probatur amplius sic, quia
illud est bene definitum, cuius definitio praecise et adaequate
explicat quidditatem definiti, ipsum ab aliis distinguens et
separans, ista est huiusmodi; ergo genus est bene definitum. Minor
declaratur, quia cum ipsum sit praedicabile, bene dicitur genus est
quod praedicatur de pluribus, quia hoc est de ratione praedicabilis.
Et quia est distinctum ab aliis quattuor ideo subiungitur
differentibus specie tanquam de propriis subiicibilibus suis, in quo
differt a proprio quod praedicatur de una sola specie, et a specie
quae praedicatur duntaxat de pluribus individuis. Per hoc vero quod
subiungitur in quid distinguitur ab accidente, quod praedicatur in
quale. Et a differentia quae praedicatur in quale essentiale.<!-- Genus: praedicatur de pluribus.
Proprius: praedicatur de una sola specie.
Specie: praedicatur de pluribus individuis.
Accidente: praedicatur in quale.
Differentia: praedicatur in quale essentiale. --></p>
<h3 class="western">Ad obiecta in oppositum.</h3>
<p>Ad primum est dicendum quod non vale consequentia. Differentia est
substantiale principium speciei; ergo praedicatur in quid quia duplex
est quid. Unum quod se habet per modum formae formabilis et per
consequens per modum potentiae et subiecti. Et tale est principium
substantiale et quidditativum, ut dicitur in maiore, est genus et
praedicatur in quid. Aliud est se habens per modum formantis et
actus, et hoc secundum philosophum dicitur potius essentialis
qualitas quam substantia, et tale principium est differentia,
quapropter modum praedicandi in quale, et non dicit quid nisi
causaliter et per modum constituentis principii. Genus vero et
species dicunt quid participatione et per modum constituti, genus
quidem secundum potentiam et species secundum actum.</p>
<p>[92a]</p>
<p>Ad secundum dicitur quod licet ‘quod’ sit infinitum secundum
se, finitatur tamen per particulas sequentes, et sic notificat
definitum.</p>
<p>Ad tertium est dicendum quod ‘quod’ accipitur in definitione
infinitae vel si accipiatur relative tunc refert universale sub
intellectum in intentione illa genus sicut magis commune intelligitur
in minus commune. Nec committitur nugatio propriae, quia ‘quod’
refert universale cum sequentibus particulis determinantibus
universale ad certam speciem universalis.</p>
<p>Ad quartum est dicendum licet ibi genus actu non praedicatur de
pluribus differentibus specie tamen aptitudine. Verba autem in
definitionibus posita, ut dicetur in capitulo de specie dicunt
aptitudines et non actus.</p>
<p>Sed contra hoc arguitur sic. Aptitudo praedicandi de pluribus
differentibus specie, convenit animali seclusa omni operatione
intellectus, quia haec est vera: “Animal est natum praedicari de
homine et asino in quid”, omni operatione intellectus seclusa.
Solutio. Licet animal seclusa omni operatione intellectus sit aptum
natum praedicare de pluribus differentibus specie in eo quod quid est
aptitudine remota, non tamen aptitudine propinqua. Iam praedicatur in
definitione dicit aptitudinem propinquam, talis enim aptitudo
propinque est quaedam passio generis non conveniens alicui nisi in
quo fundatur genus pro intentione secunda, sicut in simili aptitudo
propinqua ad disgregandum visum est passio albedinis, et non convenit
alicui nisi per albedinem. Sed aptitudo remota ad disgregandum visum
bene convenit alicui sine albedine. Nam sicut pannus niger est aptus
natus esse albus, sic est aptus natus disgregare visum aptitudine
remota. Et ita seclusa omni operatione intellectus definitio non
convenit animali, nec etiam illa intentio genus.</p>
<p>Ad quintum est dicendum quod genus consideratur dupliciter. Uno
modo ut est contractum ad speciem per differentiam. Et sic habet
rationem partis materialis et species modum totius. Alio modo
consideratur in communi ut sub se continet multas species, et sic se
habet per modum totius universalis respectum speciei.</p>
<p>Ad sextum est dicendum, quod species habet duplex esse, scilicet,
esse confusum, quod habet in genere, in quo convenit cum aliis
speciebus, et esse distinctum quod habet per differentiam, in quo
differt ab aliis speciebus. Licet igitur genus non dicat totum esse
distinctum ipsius speciei, dicit tamen totum esse confusum et
formabile sive determinabile eiusdem.</p>
<p>Ad septimum dicendum est, quod species accipitur dupliciter, uno
modo pro secunda intentione. Alio modo pro denominato sive prima
intentione. Licet igitur genus praedicetur de pluribus convenientibus
specie, accipiendo speciem secundae intentionaliter, non tamen
accipiendo eam primae intentionaliter sive pro denominato. Unde in
argumento committitur fallacia figurae dictionis per mutatione
speciei, ad convenientiam earundem in natura et essentia speciei quae
est essentialis.</p>
<p>Ad octavum est dicendum, quod modus praedicandi in quid univocus
est secundum communem univocationis rationem si comparetur ad
praedicabilia quae sunt genus et species, et non ad hoc praedicatum
dialecticum definitio, quia et genus et species conveniunt in unitate
essentiale se habentis per modum subiecti et participantis, genus
quidem in ordine ad differentias divisivas, et species in ordine ad
differentias constitutivas. Sed definitio cum sit quiddam complexum a
parte sermonis, caret ratione praedicabilis, eo quod omne
praedicabile debet esse incomplexum, secundum nomen sicut universale
est incomplexum secundum rem. Et ideo modus praedicandi in quid
explicite, qui convenit definitioni, aequivocus est ad modum
praedicandi simpliciter, et implicite qui convenit generi et speciei.
Vel dicendum est quod hoc totum,  praedicari in quid de pluribus
differentibus specie, solum convenit generi. Et sic restrictus modus
praedicandi manet univocus.</p>
<p>[92b]</p>
<p>Ad ultimum est dicendum quod definitur secunda intentio in ordine
ad primam, ita quod aliud est quod definitur, et aliud cui definitio
attribuitur, ex quo omnis intentio secunda supponit pro intentione
prima, nec istud est inconveniens in logica, sed ubi tantum definitur
intentio prima, ut animal vel homo, ibi necesse est definitionem
convenire suo definito. Unde definitum est hic ‘unum’ formali
secundum categoriae, quia est genus secundae intentionaliter
acceptum, licet sit multa suppositione, ex quo supponit pro primis
intentionibus quae sunt multae. Alii dicunt quod definitur secundae
intentio. Et si dicatur illi non convenit definitio respondent, licet
definitio non conveniat definito propinquo quod est intentio secunda,
tamen bene remoto quod est prima intentio sive res subiecta sive
denominatum generis. Cum vero dicitur genus pro significato sive pro
intentione secunda definitur; ergo definitio debet sibi convenire,
quod tamen falsum est, quia non dicitur: “homo es genus, asinus est
genus”. Respondent, licet genus pro secunda intentione definiatur
tanquam definitum propinquum tamen genus pro prima intentione
definitur tanquam definitum remotum. Nec valet si dicatur genus pro
prima intentione sive pro denominato, non est quid unum; ergo non
definitur, quia non oportet quod definitum remotus sit quid unum.
Alii e regione dicunt quod definitio convenit generi pro secunda
intentione etiam tanquam definitio propinquo. Et quamquam ipsum non
praedicatur de pluribus differentibus specie, est tamen suum obiectum
quod praedicatur de pluribus differentibus specie in quid, quia est
ipsum animal et corpus praedicatione inordinata quae praedicantur de
pluribus.</p>
<p>Si vero dicatur definitio convenit generi primae intentionaliter
capto. Concedunt hoc secundum modum dicendi. Et cum subditur tale est
alterum a genere accepto secundae intentionaliter. Concedunt, ergo
definitio convenit alteri a definito. Respondent quod non est ita
alterum quin de illo praedicetur genus secundae intentionaliter
acceptum. Sed est alterum sicut Sortes sedens est alter a seipso
stante. Et sic denominatum sive genus primae intentionaliter acceptum
est alterum a genere secundae intentionaliter capto , sicut subiectum
ab accidente et sicut fundamentum quod praedicatur de ipsa
praedicatione inordinata est alterum a respectu sed non est alterum,
id est, disparatum ita ut non possit aliquod modo praedicari.</p>
<h3 class="western">Incidit dubium. An genus sit bene definitum
secunda definitione, in qua dicitur: “Genus cui supponitur
species”.</h3>
<p>Et videtur quod non, quia unius definiti debet esse tantum una
definitio, sed genus est prius definitum alia definitione; ergo ista
non valet.</p>
<p>Solutio. Sic accipiendo speciem pro denominato, ut pro homine vel
asino, et non pro secunda intentione, quia sic animali non supponitur
species in recta linea praedicamentali ut manifestum est.</p>
<p>Ad obiectum dicendum est, quod unius rei est tantum una definitio
quidditativa  et essentialis, sicut est unum esse essentiale, possunt
tamen esse plures descriptiones, sicut una res potest habere diversos
respectus. Genus enim dupliciter consideratur, uno modo sub ratione
praedicabile, est sic de ipso data est praecedens definitio. Alio
modo sub ratione generis in quantum secundum respectum habet ad
species et sic de ipso datur ista definitio, quia communius habet
poni supra minus commune secundum ordinem praedicabilium et non e
converso. Genus autem communius est specie, quia ad hoc ut aliquod
sit genus requiritur quod possit esse in pluribus speciebus et quod
sub eo sint plures aptitudine. Et quia in perpetuis non distant esse
et posse secundum temporis, ideo cum genus sit in potentia ad plures
species, bene dict: “Genus est cum cui supponitur species”.</p>
<p>Reliqua quae contra definitionem istam obiici possunt patuerit
circa tertiam acceptionem istius praedicabilis.</p>
<p>[93a]</p>
<h2 class="western">Ad cognoscendum autem hoc membrum, differentibus
specie, oportet scire quod ‘differens’ dicitur toto modis quot
modis dicitur ‘idem’. 
</h2>
<p class="original-western">‘Idem’ dicitur tripliciter, scilicet,
idem genere, idem specie, idem numero.</p>
<p class="original-western">Eadem genere sunt quaecumque sub eodem
genere continentur ut homo et asinus sub animali. Eadem speciem sunt
quaecumque sub eadem specie continentur ut Sortes et Plato sub
homine. Idem numero dicitur quadrupliciter, scilicet, nomine,
definitione idem, proprio et accidente. Eadem definitione dicuntur
quorum unum est definitio alterius, ut “homo est animal rationale
mortale”. Eadem proprio dicuntur quorum unum est proprium alterius
et convertitur cum eo ut risibile est proprium hominis. Eadem
accidente, dicuntur quorum unum est accidens alterius ut Sortes et
albedo quae est in ipso.</p>
<p class="original-western">Similiter dicitur differens genere,
differens specie et differens numero. Differentia genere sunt
quaecumque sub diversis generibus continetur ut homo et arbor, quia
homo continetur sub hoc genere quod est animal, et arbor sub hoc
genere quod est planta. Differentia specie sunt quaecumque sub
diversis speciebus continentur, ut Sortes sub homine et hic asinus
sub asino in communi. Differentia numero sunt quaecumque diversum
numerorum constituunt ut Sortes et Plato. Illud autem dicitur
praedicari in quid, quod convenienter respondetur ad interrogationem
factam per quid, ut cum quaeritur: “quid est homo?”, convenienter
respondetur ‘animal’, et ergo ‘animal’ praedicatur de homine
in quid.</p>
<p class="original-western">Aliter autem diffinitur genus: “Genus
est cui supponitur species”.</p>
<p>Hic Petrus Hispanus declarat definitionem primam generis. Et primo
 hoc membrorum differentibus specie, dicens quod ad cognoscendum hoc
membrum differentibus specie oporte scire quot modis dicitur
differens. Differens autem dicitur toto modis quot modis dicitur
‘idem’. ‘Idem’ autem dicitur tripliciter, scilicet, idem
genere, idem specie, idem numero. Eadem genere sunt quacumque sub
eodem genere ponuntur et continentur, sicut homo et sinus sub
communitate animales. Easdem specie sunt quaecumque sub eadem specie
continentur ut Sortes et Plato continentur sub homine. ‘Idem’
autem numero dicitur quadrupliciter, scilicet, idem nomine, idem
definitione, idem proprio et idem accidente. Eadem nomine dicuntur
quorum res supple nominata est una, et nomina supple nominantia
tantum unam rem. Eadem definitione sunt quorum unum est definitio
alterius. Sicut animal rationale et homo sunt illo modo eadem, et
differunt sicut explicitum et implicitum. Eadem proprio sunt quorum
unum est proprium alterius sicut “homo est risibile” sunt illo
modo eadem. Eadem accidente sunt quorum unum est accidens alterius,
sicut Sortes et albedo sua sunt eadem numero, et talis unitas
provenit formaliter ex parte formae accidentalis, quae ex sua natura
inhaeret suo obiecto, sed effective provenit ex parte subiecti quod
dat accidenti esse, et unitatem numeralem in genere causae
efficientis finalis et materialis in qua.</p>
<p>Deinde ibi. Similiter autem differens. Ostendit Petrus Hispanus
quot modis dicitur differens, dicens quod eodem modo differens
dicitur tripliciter sicut idem, quia tot modis dicitur unum
oppositorum quot modis dicitur et reliquum, scilicet, differentis
genere, differentis specie, differentis numero. Differentia genere
sunt quae sub diversis generibus continentur ut homo et arbor, quia
‘homo’ sub sub hoc genere quod est animal, et ‘arbor’ sub sub
genere quod est planta. Vel dicuntur etiam differentia genere quae
sunt genera primo diversa sub nullo alio contenta sicut duo genera
generalissima, ut substantia et quantitas. Differentia specie sunt
quaecumque sub diversis speciebus continentur vel sunt diversae
species. Exemplum primi ut Sortes et Brunellus, secundi ut homo et
asinus, et hoc modo magis proprie dicuntur diversa specie quam
differentia specie. Differentia autem numero sunt quaecumque faciunt
diversum numerum sicut duo individua contenta sub una specie, ut
Sortes et Plato.</p>
<p>[93b]</p>
<p>Deinde cum dicitur: “Illud autem dicitur praedicari”. Declarat
membrum finale definitionis, scilicet, praedicari in quid dicens.
Illud dicitur praedicari in quid quod convenienter respondetur ad
interrogationem factam per quid sicut cum quaeritur: “quid est
homo?”, convenienter respondetur: “est animal”; ergo animal
praedicatur de homine in quid. Et sic praedicatum quidditativum est
de essentia et quidditate  alterius et ergo nulla praedicatio
negativa est quidditativa, quia de nullo quaeritur proprie, quid non
est, et si quaeratur non potest talis quaerens certificari quia
negatio infinita et indeterminata est, unde si quaeratur quid non est
homo nihil determinate potest responderi, quia dato quod respondeatur
non est asinus, non est equus, non est responsio sufficiens, quia
illud quod respondetur non explicat totum ambitum quaestiones, quia
sunt plura alia quae negantur ab homine quam asinus et equus. Etiam
praedicatio indirecta non est in quid, ut cum dicitur “animal est
homo”, quia si quaeratur “quid est animal” non convenienter
respondetur “est homo”, sed potius “corpus animatum sensibile”.
Tertio sequitur etiam quod praedicatio falsa non est in quid, ut cum
dicitur “homo est asinus”, praedicatum enim non convenienter
respondentur ad interrogationem factam per quid de subiecto. Quarto
sequitur quod analogum non praedicatur in quid, neque etiam
aequivocum de suis significatis. De aequivoco patet, quia sensus est
iste: “latrabile est animal”, “latrabile est sidus caeleste”,
“latrabile est belua marina”, quia canis omnia illa tria
significat, sed manifestum est quod illa responsio non est coveniens;
non praedicatur aequivocum in quid. Similiter patet de analogo, quia
tale praedicatur de suis significatis secundum prius et posterius, et
sic non convenienter praedicatur de suo analogato minus principali ad
minus, quia si quaeratur “quid est homo pictus” non convenienter
respondetur “est homo”, quia responsio est falsa, sed potius est
respondendum “est imago hominis”. Patet igitur quod non est
necesse addere illas particulas in definitione generis naturaliter
cum copula directe, vere, affirmative, univoce, divisim. Divisim
quidem propter istas et similes “Sortes vel Brunellus est homo”,
quia praedicatum non respondetur ad interrogatione factam per quid de
subiecto, omnia enim illa sufficienter excluduntur per hoc quod
dicitur praedicatur.</p>
<h3 class="western">Circa textum nunc expositum sunt quaedam dubia.</h3>
<p>Primum est. An idem et differens sunt convenienter in modos
praetactos divisa, et sicut praefertur textu definita.</p>
<p>Et videntur primo quod non, quia omnis bona divisio debet esse
bimembris, sed ista non est huiusmodi; ergo non est bona.</p>
<p>Secundo sic. Quaedam sunt eadem analogia ut vult philosophus
quinto Metaphysice; ergo non est divisio sufficiens.</p>
<p>Tertio. Quaecumque sunt aequivoca sunt diversa et non eadem sed
convenientia in genere sunt aequivoca, ut vult Philosophus in septimo
Physicorum; ergo non sunt eadem.</p>
<p>Quarto arguitur contra divisiones membrorum sic: Caelum et terram
sub eodem genere continentur et tamen non sunt eodem genere. Primum
patet quia sub corpore. Secunda pars assumpti probatur, quia
differunt sicut corruptibile et incorruptibile, et illa differunt
plus quam genere.</p>
<p>[94a]</p>
<p>Quinto. Sortes et Plato differunt suis formis substantialibus
humanitate; ergo non sunt eadem specie, eo quod illa differunt solo
numero, et per consequens differentiis materialibus et conveniunt in
forma.</p>
<p>Sexto. Homo et asinus differunt specie et tamen non continentur
sub diversis speciebus; ergo male definiuntur differentia specie.</p>
<p>Septimo. Sortes et Plato differunt numero, et tamen non faciunt
diversum numerum inter se, sed tantum unum numerum sed binarium; ergo
male definiuntur differentia numero.</p>
<p>Octavo. Plura nomina sunt diversa nomina; ergo non possunt esse
eadem nomine, quorum res est una, nomina vero plura.</p>
<p>Nono. Eadem definitione aequali ratione deberent dici eadem
definito, eo quod sicut definitum idemptificatur definitioni, ita e
contra.</p>
<p>Decimo. Ubicumque sunt diversae formae ibi sunt diversa esse, sed
subiectum et accidens important diversas formas; ergo non sunt unum
in esse et sic non sunt eadem numero.</p>
<p>Solutio. Sic, quia omnis unitas sive identitas sumitur a forma aut
ergo forma incommunicabili, et sic est identitas numeralis quae
subdividitur in quatuor membra, quia quaecumque sunt eadem numero
sunt vel eadem essentialiter vel accidentialiter. Si primum hoc est
dupliciter, quia vel sunt eadem secundum essentiam et rationem simul,
et sic sunt eadem nomine, vel secundum essentiam tantum, et sic sunt
eadem definitione, quia definitio secundum naturam procedit
definitum. Si sunt eadem accidentaliter hoc est dupliciter, quia vel
sunt eadem accidente proprio vel communi, primo modo sunt eadem
proprio, secundo sunt eadem accidente. Si vero unitas sive identitas
sumatur a forma communicabili, hoc est dupliciter, quia vel sumitur a
forma completa, et determinata, et sic est idem specie, vel a forma
indeterminata et formabili et sic est idem genere.<!-- Forma communicabilis et forma incommunicabilis.  -->
Inter istos autem modos maior est unitas numeralis quam generica vel
specifica, quia quaecumque sunt eadem numero sunt eadem specie et
genere, sed non convertitur quia multa sunt eadem genere quae tamen
differunt specie, et eadem specie quae tamen differunt numero.</p>
<h3 class="western">Ad obiecta in oppositum.</h3>
<p>Ad primum est dicendum, quod divisio generis in species quae est
per differentias formaliter oppositas debet esse bimembris, sed non
oportet de divisione quae est analogi in sua analogata quales sunt
istae. Vel dicendum est quod omnis divisio debet esse bimembris vel
reducibilis ad bimembris. Iam istae divisiones sunt ad bimembrem
reducilibiles ut patuit in solutione principali.</p>
<p>Ad secundum est dicendum, licet idem ut opponitur diverso sit
quadripartitum in idem analogia genere, specie et numero. Tamen ut
opponitur differenti solum est tripartitum in modos hic in textu
positos. Cuius causa est, quia tot modis dicitur unum oppositorum
quot modis reliquum. Sed differens dicitur solum tribus modis, eo
quod differentia secundum Philosophum quinto Metaphysicae, sunt
convenientia, id est, simul venientia ad participandam aliquam formam
univocam, sub illam communi forma distantia formaliter vel
materialiter. In proposito tamen differentia extenditur ad
diversitatem et disconvenientiam generum, eo quod logicus qui est
communis artifex communiter loquitur et sapit communiter. Reliquae
vero scientiae licet communiter loquuntur, sapiunt tamen ut pauci
puta ut eruditi duntaxat in principiis illius scientiae. Et isto modo
eadem analogia continentur sub differentibus genere. Et huiusmodi
identitas non repugnat differentiae secundum proprium nomen eius sed
potius diversitati simpliciter dictae quae reperitur in puris
aequivocis. Alii breviter respondet quod hic est sermo de identitate
formali et simpliciter, identitas vero analogiae non sumitur ab
aliqua una forma.</p>
<p>Ad tertium est dicendum licet genus sit aequivocum secundum
latentiam, eo quod in potestate eius formali latent plures species
habentes diversa nomina et diversas rationes post exitum earum a
genere, tamen ipsum genus manet univocum secundum actum rationis in
quo resultat conceptus generis ut conceptus unius essentiae et
simplicis naturae quo logicus qui est rationalis philosophus maxime
attendit univocationem.</p>
<p>[94b]</p>
<p>Ad quartum est dicendum quod licet corruptibile et incorruptibile
differant genere physico eo quod non habent materiam eiusdem
rationis, conveniunt tamen genere logico.</p>
<p>Ad quintum est dicendum, quod nihil prohibet univoca secundum
formam speciei quae est ultima forma totius universaliter
praedicabilis differre formis partialibus quae sunt actus materiae,
eo quod ille ex hoc quod educuntur de potentia materiae potius
dicuntur differentiae materiales quam formales, eo quod sic se habent
ad potentiam materiae sicut differentiae ad potentiam generis. Et
ideo faciunt solo numero differre et non specie.</p>
<p>Ad sextum dicendum est in declaratione textus.</p>
<p>Ad septimum est dicendum quod si numerus accipiatur pro
multitudine aggregata ex unitatibus sic Sortes et Plato non faciunt
diversum numerum. Si vero accipiatur improprie pro unitate numerali,
sic Sortes et Plato faciunt diversum numerum, id est, diversas
unitates numerales.</p>
<p>Ad octavum est dicentum quod plura nomina sunt diversa nomina ex
parte vocis sive nominis nominantis possunt tamen esse eadem ex parte
rei nominate. Vel dicendum est quod aliqua dupliciter possunt
convenire in nimine, scilicet, formaliter vel materialiter. Illa
nomina sunt formaliter eadem quorum significatio est eadem, eo quod
significatio est forma nominis, et sic est in  nominibus synonymis. 
</p>
<p>Ad nonum est dicendum quod interimendum est assumptum, quia
definitum habet se ad definitionem sicut materia ad formam et
subiectum ad praedicatum modo denominatio debet fieri a digniori.</p>
<p>Ad ultimum est dicendum, licet subiectum et accidens et proprium
et species differant genere et secundum suas essentias et
quidditates, sunt tamen indivisa secundum esse, eo quod proprium
numquam derelinquit speciem et accidens numquam subiectum unum vel
aliud. Et ratione illius in divisionis proveniunt duae illae
identitates.</p>
<p>Sed forte diceres: identitas numerabilis praesuponit identitatem
specificam, igitur si accidens et suum subiectum et proprium et
species sunt eadem numero, erunt eadem specie.</p>
<p>Ad quod dicendum quod maior vera est de identitate numerali
essentiali. Modo accidens et suum subiectum, proprium et sua species
sunt solum eadem numero accidentaliter, quomodo dicit Philosophus
Primo Topicorum, cum ignoramus proprium nomen alicuius tunc nominamus
ipsum nomine alicuius accidentis sibi inexistentis, dicendo: voco
sedentem in scamno.  
</p>
<h3 class="western">Et dividitur in genus generalissimum et genus
subalternum.</h3>
<p class="original-western">Genus generalissimum est super quod non
est aliud genus superveniens. Vel genus generalissimum est quod cum
sit genus non potest esse species. Et dividitur in decem
praedicamenta, quae sunt: substantia, quantitas, qualitas, ad
aliquid, actio, passio, ubi, quando, situs, habitus. Haec autem decem
praedicamenta dicuntur genera generalissima quia nullum genus habent
supra se. Et quamquam ens dicatur de istis decem, hoc tamen non est
univoce se aequivoce, et ideo non est genus eorum. De his autem decem
nihil modo dicemus sed in praedicamentis determinabimus de istis.
Genus subalternum est quod cum sit genus potest esse species, ut
animal est genus hominis, et species corporis animati.</p>
<p>[95a]</p>
<p>In ista parte Petrus Hispanus exequitur divisionem generis in
genus generalissimum et in genus subalternum. Et hoc convenienter,
quia divisio notificat eius potestatem, cuius definitio notificat
quiditatem, sed quidditas praecedit potestatem; ergo factam
determinatione de genere secundum eius quidditatem fit determinatio
de eo secundum eius potestatem. Et dividitur in duo, quia primo ponit
divisionem generis, secundo ponit generis generalissimi
subdivisionem. Primum fit ibi: “Genus dividitur in genus
generalissimum”. Secundum ibi: “Et dividitur genus
generalissimum”. Quo ad primum dicit: “Genus dividitur in genus
generalissimum et subalternum”. Cuius causa est quia genus est
nomen, ut dicit Albertus, impositum a generalitate, aut ergo habet
generalitatem in termino aut non. Si primum sic est genus
generalissimum, quia tale est super quod non est aliud genus
superveniens respectu cuius possit dici species, vel quod cum sit
genus non potest esse species. Ex quo sequitur quod genus
generalissimum habet tantum unam habitudinem sive comparationem,
scilicet, ad inferiora, non enim potest comparari ad superius quia
tale non habet, sed tamen ad inferius et respectum illius dicitur
super genus. Sequitur secundo quod ipsum est tantum participatum et
non participans, participatum quidem a suis inferioribus sive
speciebus, sed non participans quia non habet superius se.</p>
<p>Tunc ibi: “Et dividitur, et caetera”. Hic consequenter dividit
genus generalissimum dicens, quod dividitur in decem, quae sunt:
substantia, quantitas, ad aliquid, qualitas, actio, passio, ubi,
quando, situs, habitus. Dicuntur autem ista generalissima, quia
nullum genus habent supra se, quia licet ens dicatur de ipsis, hoc
tamen non est unicove sed aequivoce, hoc est analogice, et ergo non
dicitur genus eorum. De his autem decem generibus sermo
particulariorum erit in praedicamentis.</p>
<p>Tunc ibi: “Genus subalternum est”. Hic ponit consequenter
divisionem generis subalterni dicens: “Genus subalternum est quod
cum sit genus potest esse species, sicut animal est genus hominis. Et
est species respectum sui superioris, scilicet, corporis animati”.</p>
<h3 class="western">Circa textum incidunt dubia. Primum est. An
divisio generis in genus generalissimum et subalternum sit sufficiens
et bona.</h3>
<p>Et videtur primo quod non sit sufficiens, quia ipsa debet esse
multimembris, eo quod genus habet multos gradus generalitatis
secundum quod unum dicitur alio generalius; ergo secundum numerum
illorum graduum debe dividi.</p>
<p>Secundo sic. Subalternatio est differentia divisiva speciei; ergo
male ponitur pro differentia divisiva intentionis generis,
consequentia patet per primam regulam antepraedicamentalem.</p>
<p>Tertio. Omnis divisio bona generis debet fieri per differentias in
species. Sed ista divisio generis non fit in species cum
generalissimum non postes esse species; ergo non est divisio bona.</p>
<p>Solutio. Divisio generis est bona, quia omne genus aut est genus
tantum, aut est genus simul et species, primo modo surgit intentio
generis generalissimi, secundo intentio generis subalterni.</p>
<p>Ad obiecta in oppositum.</p>
<p>Ad primum est dicendum quanvis in speciali sint plures
generalitatis gradus secundum plus et minus se habentes, tamen
communiter includuntur in duobus modis hic enumeratis.</p>
<p>Ad secundum est dicendum per interemptionem consequentiae, quia
non unica ratione dicitur genus subalternum, et species subalternatur
alteri generi. Sed species dicitur subalterna a subalternatione
activa, quia sibi subalternat aliam speciem.</p>
<p>Ad tertium est dicendum quod dupliciter dicitur aliqua divisio
generis, uno modo ratione modi divisionis, quia fit secundum modum
divisionis generis per differentia oppositas. Et sic non est ista
divisio generis, quia non dividitur hoc genus pro aliqua re subiecta
intentioni generis. Alio modo dicitur divisio generis, quia divisum
est intentio quaedam secunda generis, et sic ista est divisio
generis, sed hoc modo maior est falsa.</p>
<p>[95b]</p>
<h3 class="western">Secundum dubium est. An genus potest salvari in
una specie.</h3>
<p>Et videtur primo quod non, quia nec secundum essentiam nec
secundum potestatem. Non secundum potestatem, manifestum est, non
secundum essentiam etiam, quia si sic, tunc sequeretur quod nihil
essentiae esset in alia specie. Sed hoc est falsum igitur et caetera.
Sequela probatur, quia totum est cuius nihil est extra. Si ergo tota
essentia generis est in una specie, tunc nihil essentiae generis
poterit esse extra illam speciem.</p>
<p>Secundo. Si tota essentia generis salvaretur in una specie,
sequeretur quod talis species non posset differre ab alia specie.
Probatur, quia ambae conveniunt in una et eadem essentia. Sed illa
quorum est una essentia non differunt.</p>
<p>Tertio. Essentia speciei est eadem cum essentia generis; ergo
species eiusdem generis habent eandem essentiam propriam.</p>
<p>Solutio. Secundum essentiam, sed non secundum eius potestatem.
Primum patet, quia supposito quod inter animalia solus homo esset
adhuc tota essentia salvaretur in homine, quia adhuc animal vere
diceretur de homine; ergo esset in homine quia dici de praesuponit
esse in. Et quia omnis essentia communis indivisibilis, est saltem in
partes integrales. Et indivisibile ubicumque est ibi totum est; ergo
tota essentia animalis salvaretur in homine. Secunda pars patet, quia
potestas generis est communicabilitas eius, sed illa extendit se ad
plures species; ergo quo ad illam genus non potest salvari in una
specie, potestas enim dividitur oppositis differentiis quae in una
specie esse non possunt.</p>
<p>Ad obiecta in oppositum.</p>
<p>Ad primum est dicendum, quod extra in definitione totius non
capitur positive, ut valet tantum, cuius nihil est extra, id est,
cuius nihil est in aliquo alio, sed capitur negative, ut cuius nihil
est extra, id est, cuius nihil sit quod non est intra, quod verum
est, quia nihil essentiae est quod non est intra speciem.</p>
<p>Ad secundum est dicendum quod illa quorum est una essentia propria
non differunt, tamen illa quorum est una essentia communis bene
differunt, sic est de duabus speciebus, quae differunt propriis
essentiis constitutis per proprias differentias contrahentes
essentiam generis ad esse specificum.</p>
<p>Ad tertium dicendum est, quavis essentia speciei non est distincta
realiter ab essentia generis, tamen bene formaliter, quia essentia
speciei est formata, et essentia generis est formabilis.</p>
<h3 class="western">Tertium dubium est. An genus generalissimum sit
convenienter duplici definitione in textu definitum.</h3>
<p>Et videtur primo quod non, quia nulla definitio debet esse
negativa, sed generis generalissimi definitio est negativa; ergo non
vale.</p>
<p>Secundo sic. Genus generalissimum potest esse species; ergo
definitio secunda non valet. Antecedens patet, quia quicquid potest
habere esse determinatum per differentiam potest esse species, sed
genus generalissimum potest habere esse determinatum per
differentiam; ergo potest esse species. Minor patet, quia substantia
determinatur per rationale ad speciem quae est homo.</p>
<p>Solutio. Sic, sicut patuit in litterali declaratione.</p>
<p>Ad obiecta in oppositum.</p>
<p>Ad primum est dicendum quod nulla definitio debet dari per puram
negationem, tamen bene potest dari per negationem per quam datur
intelligi aliqua affirmatio, sic est in proposito, cum dicitur:
“genus generalissimum est supra quod non est aliud genus
superveniens”. Intelligitur ista affirmatio: “genus
generalissimum est genus tantum et supremum suae coordinationis”.</p>
<p>Ad secundum est dicendum, quod si generalissimum consideretur
quantum ad essentiam, potest habere esse determinatum per
differentiam, sed si consideretur secundum suum modum essendi,
secundum quem est communissimum sui ordinis, sic non potest habere
esse determinatum per differentiam. Et quia generalissimum utrumque
importat; ergo genus generalissimum ut huiusmodi non potest habere
esse determinatum.</p>
<p>[96a]</p>
<h3 class="western">Quartum dubium est. Utrum genus generalissimum
convenienter dividatur in decem.</h3>
<p>Et videtur quod non, primo quia quicquid per superabundantiam
dicitur uni convenit, sed generalissimum dicitur per
superabundantiam; ergo uni soli convenit et per consequens non sunt
decem.</p>
<p>Secundo sic. Novem sunt generalissima et unum, sed unum non est
plura; ergo generalissima novem sunt et non plura.</p>
<p>Solutio. Sic, quia omne praedicabile per modum generis
generalissimi aut est ens per se aut in alio, primo est ‘substantia’,
secundo est ‘accidens’, quod dividitur in novem genera
accidentium. Quod sic patet, quia accidens vel est absolutum vel
respectivum. Si primum hoc est dupliciter, quia vel oritur a toto
gratia materiae et sic est ‘quantitas’, vel formae, et sic est
‘qualitas’. Si secundo modo hoc est dupliciter, quia vel
huiusmodi respectus causatur ab extrinseco comparato ad substantiam,
vel econtra. Si primum hoc est dupliciter, aut illud extrinsecum est
adiacens substantiae per naturam vel per artem. Si per artem sic est
‘habitus’ qui est adiacens et applicatum. Si per naturam hoc est
dupliciter, quia vel adiacet substantiae secundum quod est in motu
vel secundum quod est in quiete, primo est ‘quando’, secundo est
‘ubi’. Si secundo modo hoc est iterum dupliciter, quia vel
huiusmodi comparatio est simplex vel composita, si secundum hic est
‘positio’. Si primum hoc est dupliciter. Aut enim huiusmodi
comparatio oritur ex parte materiae et sic est ‘passio’, aut
formae et sic est ‘actio’. Aut totius et sic est ‘ad aliquid’.<!-- Divisio decem praedicamenta. --></p>
<p>Ad obiecta in oppositum.</p>
<p>Ad primum est dicendum quod generalissimum potest dupliciter
exponi, scilicet, affirmative et negative. Affirmative id est omni
alio generalius et tunc uni soli convenit, et sic non capitur hic.
Negative ut tantum valet sicut quo nihil est generalius, non
simpliciter, sed in suo ordine, et sic capitur hic. Vel dicendum est
quod illud quod per superabundantiam dicitur uni soli convenit in uno
ordine, et sic etiam in uno ordine est tantum unum genus
generalissimum sed non convenit simpliciter uni.</p>
<p>Ad secundum est dicendum quod illa coniunctio ‘et’ potest
copulare vel inter terminos vel inter propositiones. Si copulat inter
terminos tunc est conclusio vera, si copulat inter propositiones tunc
est falsa, sub hoc sensu, genera generalissima novem sunt, et genera
generalissima non sunt plura supple quam novem, secunda pars est
falsa.</p>
<h3 class="western">Quintum dubium est. An ens quod est super decem
praedicamenta sit genus.</h3>
<p>Et videtur quod sic quia teste Philosopho decem genera
generalissima sunt species entis, cum igitur ens sit super decem
genera generalissima, videtur quod sit genus eorum.</p>
<p>Solutio. Non, quia aliis genera generalissima non essent prima
genera, nec esset genus generalissimum bene definitum, quia in textu
definitur hoc modo: “Genus generalissimum est super quod non est
aliud genus superveniens”. Si igitur super genus generalissimum
esset ens tanquam genus definitio esset falsa.</p>
<p>Ad obiectum in oppositum est dicendum quod genus accipitur
dupliciter. Uno modo primo principio generationis sive pro principio
essendi plurium. Alio modo ut est forma de pluribus speciebus nata
praedicari absolute et univoce. Primo modo nihil prohibet ens habere
modum generis in ordine ad omnia praedicata formalia, eo quod est
radix formaliter substantificans ipsa, recte sicut lumen solis
substantificat colores, et sic verificatur obiectio. Secundo modo
repugnat ei intentio generis eo quod sibi non correspondet apud
naturam conceptum aliquis communis separatus a conceptum substantiae,
nec habet modum formae praedicabilis nisi in primo constituto quod
est substantia, ubi accipit rationem formae totius, dicentis totam
motionem substantiae, quod requiritur ad rationem praedicabilis et
hoc modo non probat obiectio.</p>
<h3 class="western">Sextum dubium est. An genus subalternum sit
convenienter in textu definitum.</h3>
<p>[96b]</p>
<p>Et videtur quod non, quia oppositae intentiones non possunt uni
convenire, sed intentio generis et speciei opponuntur; igitur genus
subalternum non potest esse genus et species.</p>
<p>Solutio. Sic, ut exemplari deductione confusum fuit in textu.</p>
<p>Ad obiectum in oppositum est dicendum licet intentio generis et
speciei non possunt convenire uni respectu eiusdem, tamen bene
respectu diversorum, unde tale genus subalternum dicitur genus et
species secundum duas quae in eo sunt habitudines quarum una est ad
superius, et alia ad inferius.</p>
<h3 class="western">Septimum dubium est. An ista propositio potest
concedi: “genus est genus”.</h3>
<p>Ad quod dicendum est, quod propositio illa est multiplex et
secundum hoc potest esse vera vel falsa, unde potest ipsa habere sex
sensus. Primum est quando genus in subiecto et praedicato accipitur
pro prima intentione et hoc modo est vera, et est praedicatio
identica, quia valet istam: “animal est animal”. Secundus sensus
est quando a parte subiecti capitur pro prima intentione et a parte
praedicati pro secunda intentione et sic est etiam vera, quia valet
istam: “animal est genus”. Tertius sensus est, quando in subiecto
accipitur pro secunda intentione et in praedicato pro prima
intentione, et sic etiam est vera quia valet istam: “genus est
animal”, et est inordinata propositio ubi subiectum praedicatur de
accidente sicut cum dicitur: “album est lignum”. Quartus sensus
est quando tam in subiecto quam in praedicato capitur pro secunda
intentione et sic est iterum vera, quia praedicatur idem de seipso.
Quintus sensus est quando tam in subiecto quam in praedicato
accipitur pro secunda intentione quando a parte subiecti in ratione
obiecti et a parte praedicati sub formali ratione intentionis
fundabilis super illud obiectum, et sic est falsa, quia intentio
generis non potest fundari super seipsam sicut supra obiectum cum
habeat modum cuiusdam speciei, respectu communis rationis
universalis. Sextus sensus est econtrarius quando genus a parte
subiecti accipitur in ratione intentionis, et a parte praedicati in
ratione obiecti intentionis, ita tamen quod utrobique accipitur pro
secunda intentione, et sic etiam est falsa. Unde cum dicimus genus
est genus, penes quintum modum sensus est obiectum solum praedicabile
de differentibus numero est genus, id est, secunda intentio vel
habitudo ipsius praedicabilis est de differentibus specie in quid,
quae est falsa sicut ista: “homo est genus”, et penes sextum
modum iste est sensus, secunda intentio generis vel habitudo ipsius
praedicabilis de differentibus specie est obiectum, solum
praedicabile de differentibus numero quod est falsum, sicut ista:
“genus est homo”.</p>
<p>Sed forte diceres: “Genus pro secunda intentione continet sub se
inferiora specie differentia; ergo potest supra seipsum fundari, ut
super obiectum; ergo in duobus ultimis sensibus ista est vera: “genus
est genus”. Antecedens patet, quia genus generalissimum et genus
subalternum sunt inferiora generis pro secunda intentione, et
differunt specie quod probatur, quia genus generalissimum et
subalternum plus differunt quam duo generalissima, sed illa differunt
numero; ergo differunt specie. Ad quod dicendum est, quod genus
generalissimum et subalternum non sunt inferiora generis accepti pro
secunda intentione specie differentia, sed sunt partes in modo
respectum generis sicut “homo albus” et “homo niger” respectu
hominis, iam partes in modo non sunt inferiora sui totius in modo.
Etiam falsum est quod genus generalissimum et subalternum pro secunda
intentione differunt specie. Ad probationem vero dicendum est, licet
illa quae plus differunt quam numero in essentialibus differunt
specie, non tamen illa quae plus differunt quam numero in
accidentalibus. Iam genus generalissimum et subalternum non plus
differunt in essentialibus quam duo genera generalissima, sed solum
plus differunt in accidentalibus penes hoc quod est esse
generalissimum et subalternum quae sunt accidentia distincta de
genere pro secunda intentione, ratione subiecti in quo fundantur
sicut ‘album’ dicitur de ‘dulci’ cum quo est in eodem
subiecto et est hic sermo de eius pro secunda intentione sumptis.</p>
<h2 class="western">Species est quod praedicatur de pluribus
differentibus numero in eo quod quid est.</h2>
<p class="original-western">In hac autem definitione hoc verbum
‘praedicatur’ dicit aptitudinem et non actum. Similiter in aliis
ut homo praedicatur de Sorte et Platone et de aliis particularibus
hominibus quae sunt plura et differentia numero ut prius patuit. Et
praedicatur de his in quid, quia cum quaeritur: “quid est Sortes?”,
convenienter respondetur homo. Definitur etiam sic species: “Species
est quod ponitur sub assignato genere”. Et species est de qua genus
in eo quod quid est praedicatur.</p>
<p>[97a]</p>
<p>Hic Petrus Hispanus prosequitur determinationem de secundo
praedicabile, scilicet, de specie, iuxta ordinem superius positum. Et
dividitur istud capitulum in duas partes. In quarum ponit aliquas
definitiones declarantes quiditatem speciei. In secunda ponit
divisionem declarantem potestatem eiusdem. Secunda ibi: “Et
dividitur in speciem specialissimam”. Prima subdividitur in tres
partes, iuxta tres descriptiones eius. Quarum prima notificat
quiditatem speciei in ratione praedicabili relati ad sua propia
subiicibilia. Secundo hoc idem facit de specie comparata ad genus,
cuius est proprium subiectum. Tertio hoc idem facit de specie relata
ad genus tanquam ad proprium eius subiicibile. Quo ad primum dicit:
“Species est quod praedicatur de pluribus differentibus numero in
eo quod quid est”. Species est praedicabile quod ex aptitudine suae
formae natum est dici de pluribus individuis, dans eis nomen et
rationem. Et notanter subdit quod hoc verbum praedicatur in
definitione  non dicit actum sed aptitudinem, quia nihil prohibet
speciem salvari in uno individuo secundum actum, sicut prius patuit
de Sole, Mundo et Phoenice. Quod autem species praedicatur numero
differentibus in eo quod quid est, patet, quia homo est species, et
praedicatur de Sorte et Platone tanquam de pluribus differentibus
numero, et in quid, quia cum quaeritur: “quid est Sortes?”,
convenienter respondetur: “est homo”.  Et cum quaeritur: “quid
est Plato?”, convenienter respondetur: “est homo”. Definitur
etiam secundo species sic: “Species est quod ponitur sub assignato
genere. Et de quae genus in eo quid est praedicatur”.</p>
<h3 class="western">Questio est. Utrum convenienter assignata sit
prima speciei definitio quae est: “Species est quod praedicatur in
quid de pluribus differentibus numero”.</h3>
<p>Et videtur  primo quod non, quia omnis intentio est quo aliquid
praedicatur, et non quod praedicatur. Et si praedicatur, non
praedicatur in quid sed in quale, sed species est quaedam secunda
intentio; ergo male definitur per hoc quod dicitur praedicatur in
quid.</p>
<p>Secundo sic. Ista definitio est incongrua; ergo non est vera.
Antecedens patet quia relativum et suum antecedens disconveniunt in
genere, ex quo species est femini generis et relativum, scilicet,
quod neutri generis.</p>
<p>Tertio modo. Ista definitio convenit generi; ergo videtur non
appropriate explicare esse speciei. Antecedens probatur quia
definitio data de genere in ratione praedicabili convenit et generi
generalissimo et generi subalterno; ergo definitio data de specie in
ratione praedicabilis debet convenire speciei specialissimae et
subalternae, sed species subalterna est genus; ergo ipsa convenit
generi.</p>
<p>Quarto. Nullum ens completum habet esse in pluribus, sed species
specialissima est ens completum; ergo non habet esse in pluribus.
Maior probatur, quia ens in alio est ens imperfectum, et non per se
existens.</p>
<p>Quinto. sol, luna, mundus, phoenix sunt species, et tamen non
possunt praedicari de pluribus; igitur non omnis species est
praedicabilis de pluribus.</p>
<p>Sexto. Omne praedicabile debet dicere totum esse illius de quo
praedicatur, sed species non dicit totum esse individuorum, ex quo
individua habent esse a materia et individuantibus quae sunt extra
quiditatem speciei; igitur et caetera.</p>
<p>[97b]</p>
<p>Septimo. Aliquid est praedicabile per modum speciei in cuius cui
et quem sicut patet de speciebus significatis per terminos obliquos;
ergo male dicitur in quid.</p>
<p>Octavo. ‘Humanitas’ est forma specifica et tamen non
praedicatur, quia falsa est praedicatio: “Sortes est humanitas”.</p>
<p>Nono. Anima humana est est species et tamen individua de quibus
praedicatur non differunt numero eo quod non sunt primae substantiae
significantes hoc aliquid, sed potius sunt principia primarum
substantiarum.</p>
<p>Decimo. ‘Homo’ est una species praedicabilis, ut innuit Petrus
Hispanus in textu, et tamen non convenit sibi definitio. Antecedens
pro secunda parte patet, quia non solum praedicatur de pluribus
differentibus numero sed etiam specie, quia de viro et muliere.</p>
<p>Undecimo. Vir et mulier differunt plus quam duo viri, sed duo viri
differunt numero essentiali; ergo vir et mulier differunt etiam
specie essentiali.</p>
<p>In oppositum est Petrus Hispanus. Et ponitur iste discursus.</p>
<h3 class="western">Maior. In ordine formarum universalium ultima est
species specialissima quae propter hoc est formaliter atoma.</h3>
<p class="original-western">Minor. Sub qua tamen sunt individua per
differentias materiae constituta, in quibus actu et intellectu
secundum essentiam et potestatem salvatur ipsa.</p>
<p class="original-western">Conclusio. Conveniens est igitur prima
eius definitio quae dicit eam praedicabilem in quid de pluribus
differentibus numero.</p>
<p>Maior patet per Porphyrium in textu dicentem: “Descendentem a
genere generalissimo ad speciem specialissimam iubet Plato
quiescere”. Et patebit amplius in arbore Prophyriana. Et dicitur
notanter formaliter atoma, id est, indivisibilis formaliter, quia
adhuc materialiter manet divisibilis, propter quod subditur in minore
quod sub ea sunt individua constituta per differentias materiae, id
est, per diversas portiones eius. Et additur quod actu et intellectu
est in eis, quia individua intelligi non possunt sine specie. Et
additur quod secundum essentiam et potestatem est in eis ad
differentiam generis quod salvatur in una specie secundum essentiam
et non secundum potestatem ex quo potestas eius est oppositis
differentiis divisibilis.</p>
<p>Conclusio sequitur ex praemissis. Et patet quia explicat
praescisse naturam definiti. Ex quo enim natura specifica est
incommunicabilis fata per differentias formales, eo quod est ultima
forma in ordine formarum essentialiter praedicabilium in quo
terminatur fluxus formabilis potestatis generis; ergo universalitas
sua solum ambit plura numeraliter distincta per differentias
materiales. Et hoc tangitur cum dicitur de pluribus differentibus
numero, et quid ipsa species est tota quidditas individuorum dans eis
nomen et rationem. Ideo bene dicitur in eo quod quid.</p>
<h3 class="western">Ad obiectum in oppositum.</h3>
<p>Ad primum dictum est superius, quod aliud est quod definitur et
cui definitio attribuitur. Secunda intentio definitur sed primae
intentioni definitio attribuitur, quia pro ea verificatur.</p>
<p>Ad secundum dicendum quod relativum non refertur ad antecedens
expressum sed subintellectum, scilicet, ad universale, vel quod
accipitur infinite.</p>
<p>Ad tertium est dicendum ad probationem antecedentis, quod non est
simile, quia modus praedicandi generis qui est praedicari in quid
formabile convenit tam generi generalissimo quam subalterno. Sed
modus praedicandi speciei (quid est praedicari in quid formatum) non
potest convenire speciei subalternae, sed tantum speciei
specialissimae.</p>
<p>[98a]</p>
<p>Sed contra praedicta arguitur sic. Animal est species
praedicabilis; ergo debet sibi convenire definitio. Antecedens
probatur sic arguendo: “animal est species et est praedicabile;
ergo est species praedicabilis”. Consequentia tenet a divisis ad
coniuncta. Ad quod dicendum es quod species praedicabilis accipitur
dupliciter. Uno modo significative, et sic animal est bene species
praedicabilis, sicut corpus animatum significative dicitur complexum
vocale. Alio modo capitur circumlocutive, pro qualibet specie
universalis fundabili super obiectum, praedicabile in quid formatum,
et sic animal non est species praedicabilis. Etiam non arguitur ibi
bene a divisis ad coniuncta, sed committitur fallacia accidentis,
quia praedicabile accidit animali in quantum stat sub illa intentione
species. Pro quo considerandum est quod differentia est inter speciem
praedicabilem, et speciem subiicibilem, quia species praedicabilis
est relatio rationis fundata super speciem specialissimam, terminatam
ad inferius, scilicet, individua, et de illa datur ista prima
definitio. Sed species subiicibilis est relatio  rationis fundata
super obiectum commune, et terminat ad directum superius istius
obiecti, et illi conveniunt duae aliae definitiones.</p>
<p>Ad quartum dicendum est, licet species sit ens completum et
perfectum perfectione essentiae, et ergo non est ens per se existens,
sed in multis.</p>
<p>Ad quintum dictum est circa divisionem praedicabilis superius.</p>
<p>Ad sextum est dicendum licet species non dicat totum esse
materiale individui, dicit tamen totum esse formale sive specificum
eius, et hoc praedicat.</p>
<p>Ad septimum est dicendum quod natura specifica illis nominibus
significata non est species, eo quod modi significandi obliquorum
tollunt modum praedicandi, qui constitit in dare nomen suo subiecto
absolute sine adiecto quod non faciunt nomina obliqua, et ergo bene
dicitur ad illorum differentiam in quid.</p>
<p>Ad octavum dicendum quod natura specifica dupliciter consideratur.
Uno modo per modum principii et aliquod subiicibile, et hoc modo
significata non est praedicabilis. Alio modo significatur per modum
totius notionis suorum subiicibilium et sic est praedicabilis.
Quamvis ergo humanitas sit natura specifica, tamen non est species,
eo quod significatur absolute et abstracte per modum principii, non
autem concretive per modum formae totius; dantis nomen et rationem
humanitatem participanti.</p>
<p>Ad nonum est dicendum quod non est vera species, sed potius in hoc
habet modum speciei quod praedicabilis est de pluribus singulariter
discretis, licet non suppositaliter, quod tamen requiritur ad
rationem verae speciei.</p>
<p>Ad decimum est dicendum quod vir et mulier non differunt speciem
essentiali, sed tantum accidentali.</p>
<p>Ad undecimum, quod est replica dicendum est, quo neganda est
consequentia, quia quaecumque plus differunt in essentialibus quam
numero; bene differunt specie essentiali, sed non oportet quod illa
quae plus differunt quam numero in accidentalibus quod illa differant
speciem essentiali.</p>
<p>Sed diceres. Videtur quod vir et mulier differunt specie
essentiali, quia differunt sicut naturalis potentia et impotentia,
sed naturalis potentia et impotentia differunt specie essentiali ut
postea videbitur. Ad quod dicendum est quod naturalis potentia et
impotentia si inter se considerentur in proprio genere; sic differunt
bene essentialiter. Sed si comparentur ad subiecta tunc faciunt illa
solum differre accidentaliter. Sicut in simili albedo et nigredo
inter se differunt specie essentiali, tamen homo albus et homo niger
differunt solum accidentaliter.</p>
<h3 class="western">Circa textum expositum sunt dubia. Primum est
quod modis accipitur species.</h3>
<p>[98b]</p>
<p>Solutio. Quinque modis. Primo modo est quaedam pulcritudo seu
commensuratio debita rei, et illo modo dicit Porphyrius quod species
Priami digna fuit imperio. Secundo idem est quod similitudo per quam
repraesentatur obiectum, et fis dicit Philosophus III De Anima:
“Lapis non est in anima, sed species lapidis”. Tertio est
accidens partis orationes, est sic dividitur in speciem primitivam et
derivativam. Quarto sumitur pro natura specifica in qua fundatur
secunda intentio tanquam in obiecto. Quinto accipitur pro secunda
intentione quae fundatur in tali natura. Et hoc dicitur in proposito.
Species est quod praedicatur de pluribus differentibus numero in eo
quod quid est.</p>
<h3 class="western">Secundum dubium. An secunda et tertia
definitiones speciei sint convenientes et bonae.</h3>
<p>Et videntur quod non. Primo, quia genus prius definitum est per
speciem; ergo species male definitur per genus. Consequentia
probatur, quia in definitionibus non potest fieri circulus.</p>
<p>Secundo. Circulus non potest fieri in respectivis; ergo solutio
falsa. Antecedens probatur, quia sequeretur quod idem esset notius et
ignotius respectu eiusdem, sed hoc est inconveniens. Sequela
probatur, quia relativum in quantum est definiens est notius, et in
quantum definitum est ignotius.</p>
<p>Tertio. Corpus est species et tamen non ponitur sub assignato
genere, sed indeterminate sub duobus generibus, scilicet, sub
substantia, et sub quantitate continua.</p>
<p>Quarto. Individua ponuntur sub assignato genere et tamen non sunt
species, et potissimum hoc videtur de individuo vago individuante
genus. Sicut hoc individuum aliquod animal immediate et indirecto
ponitur sub assignato genere quod est animal.</p>
<p>Quinto. Unius definiti debet esse tantum una definitio; ergo non
est convenienter definita secunda et tertia definitionibus.</p>
<p>Solutio. Sic, quia species est proprium subiectum ordine et
participatione generi suppositum. Ordine quidem; quia essentialiter
et immediate constituitur sub genere per differentiam, quae est pars
essentialis potestatis generis. Et participatione, quia ipsa tanquam
essentiale subiectum in se suscipit generis totam essentiam; ergo eam
participat, semper enim minus commune ponitur sub magis communi, et
ipsum participat. Et quia tale magis commune est quidditas minus
communis; ergo in tertia definitione dicitur; de qua genus in eo quod
quid est praedicatur.</p>
<p>Ad obiecta in oppositum.</p>
<p>Ad primum est dicendum quod licet circulus sit prohibitus in
definitionibus absolutorum, non tamen in definitionibus
respectivorum, genus autem et species sunt respectiva, et ergo
oportet in utrorumque rationibus; utrisque uti, ut dicit Porphyrius.</p>
<p>Ad secundum est dicendum quod homo non est inconveniens in diverso
genere cognitionis, quia idem potest esse notius quo ad naturam, et
ignotius quo ad nos. Superius tamen in primo tractatu ad hoc
argumentum circa definitiones subiecti et praedicati aliter responsum
est. Alii dicunt quod non committitur circulus in istis
definitionibus; ex quod non est eadem species quae definitur per
genus, et quae posita est supra in definitione generis, sic non est
idem genus quod definitur, et quod definit, quia cum species
definitur per genus capitur species per significato sive pro
relatione speciei subiicibilis, et cum ponitur in definitione
generis; capitur ibi species pro suo denominato sive pro prima
intentione. Similiter cum genus definitur per speciem capitur genus
secunda intentione sive pro significato. Et cum ponitur in
definitione speciei capitur pro prima intentione sive pro suo
denominato. Omnis autem genus non potest capi in definitione speciei
pro significato patet, quia sub genere pro secunda intentione non
ponitur aliqua species, melius tamen istud dictum est superius.</p>
<p>Ad tertium dicendum quod hoc non est nisi aequivoce, et per
consequens non in quantum species, quia omnis forma specifica; est
una essentialiter per genus et per differentiam, et per consequens
univoca. Et ideo ad differentiam talis aequivoci quod non determinat
sibi certum genus sub quo locetur bene dicitur sub assignato genere.</p>
<p>[99a]</p>
<p>Ad quartum est dicendum quod individuum non ponitur sub genere
positione ordinis eo quod inter genus et individuum mediat species.
Non enim genus contrahitur ad constitutionem individui per
differentiam formalem, quae est partis generis, sed potius per
materiam quae est extra ordinem formarum praedicabilium. Et sic
individuum vagum generis non supponitur per se et secundum se generi,
sed potius per accidens, quia per aliquod quod accidit generi.</p>
<p>Ad quartum dicendum quod unius definiti eodem modo sumpti est
tantum una definitio; sed diversimode sumpti bene possunt esse plures
definitiones. Sic est in proposito prout superius dictum fuit, ex quo
prima definitione definitur species praedicabilis, et in secunda
species subiicibilis, et in tria definitur in quantum continet partem
quandam potestatem generis, quia sic genus praedicatur de ea in quid.
</p>
<h2 class="western">Et dividitur species in speciem specialissimam et
speciem subalternam.</h2>
<p class="original-western">Species specialissima est quae, cum sit
species, non potest esse genus, ut homo, equus, asinus, et similia.
Vel sic. Species specialissima est sub qua non est alia inferior
species.</p>
<p class="original-western">Species subalterna est quae, cum sit
species, potest esse genus ut animal. Unde quaecumque sunt inter
genus generalissimum et speciem specialissimam possunt esse genera et
species ad aliud quidem et aliud sumpta. Sunt enim genera respectu
inferiorum, species vero respectu superiorum, sicut patebit in arbore
Porphyriana. Ut autem hoc sit magis planum, sumatur exemplum de uno
praedicamento, ut substantia est genus primum, sub hac autem corpus,
sub corpore corpus animatum, sub  quo animal, sub animali animal
rationalem sub quo homo, sub homine sunt individua ut Socrates et
Plato.</p>
<p>Hic ponit divisionem speciei in communi acceptae, et duo facit,
primo id quod dicendum est, secundo declarat membra divisionis
dictae. Secunda ibi: “Species specialissima”. Quo ad primum dicit
quod species dividitur per speciem specialissimam et speciem
subalternam. Cuius divisionis ratio est, quia omnis species vel est
species tantum, vel species et cum hoc genus. Si primum sic est
species specialissima, si secundum sic est species subalterna.</p>
<p>Tunc ibi: “Species specialissima”.</p>
<p>Hic ponit duas definitiones speciei specialissimae, dicens quod
species specialissima est quae cum sit species, non potest esse
genus. Et illius causam dat secunda definitio in qua dicitur:
“Species specialissima est sub se; ergo species specialissima nullo
modo potest esse genus.</p>
<p>Tertia autem definitio speciei specialissimae posita est in
principio capituli, in qua dicitur: “Species est quod praedicatur
de pluribus differentibus in quo quod quid est”. Illa enim ut dicit
Porphyrius differt a duabus aliis superius positis, quia ipsa propria
est speciei specialissimae. Duae vero aliae ibi positae sunt communes
speciei specialissimae et subalternae.</p>
<p>Tunc ibi: “Species subalterna est”.</p>
<p>Hic ponit definitionem speciei subalternae, dicens quod species
subalterna est quae cum sit species potest esse genus ut ‘animal’.
Unde omnia illa quae sunt inter genus generalissimum et speciem
specialissimam sunt genera et species, ad aliud quidem et aliud
sumpta sive comparata. Genera quidem respectu inferiorum, et species
respectu superiorum. Et exemplariter patet istud in praedicamento
substantiae. In quo substantia est genus generalissimum, sub qua est
corpus tanquam species subalterna, quod est genus respectu corporis
animati, et species respectu substantiae. Et sub corpore est
consequenter corpus animatum, sub quod est animal, et sub animali 
animal rationale, et sub animali rationali homo et sub homine
individua quae sunt Sortes et Plato et caetera.</p>
<p>[99b]</p>
<h3 class="western">Circa praedicat sunt dubia. Primum est. An
species sit convenienter divisa in speciem specialissimam et
subalternam.</h3>
<p>Et videtur primo quod non, quia nulla species dividitur in speciem
specialissimam et subalternam; ergo nec species. Consequentia patet
per legem subalternarum. Antecedens probatur descendendo ad
quamcumque speciem.</p>
<p>Solutio sic, quia species est nomen impositum naturae a
specialitate. Vel ergo habet specialitatem in termino vel non. Si
primum sic est species specialissima, si secundum sic est subalterna.</p>
<p>Ad obiectum in oppositum dicendum est quod non sunt tales
propositiones subalternae, quia in prima, species supponit
personaliter, et in secunda simpliciter, et sic non sunt universales
et particulares eiusdem subiecti simpliciter, ex quo suppositio
mutatur, scilicet, personalis in simplicem.</p>
<h3 class="western">Secundum dubium. <font face="Liberation Sans, sans-serif"><font size="4" style="font-size: 14pt"><b>Cui
speciei primo convenit ratio speciei.</b></font></font></h3>
<p>Et videtur quod primo convenit speciei subalternae, quia illa
prius occurrit descendenti a genere generalissimo; ergo videtur sibi
nomen speciei primo convenire.</p>
<p>Solutio. Nomen speciei prius convenit speciei specialissime, quia
illa maxime ponitur sub assignato genere, et maiorem habet
similitudinem cum specie et forma civili, eo quod maxime distincta
est et speciosa effecta per differentias quibus abundat a genere.</p>
<p>Ad obiectum in oppositum est dicendum quod translatio nominis non
fit secundum prioritatem et posterioritatem, sed fit secundum minorem
et maiorem similitudinem. Iam species specialissima habet maiorem
similitudinem cum specie in civilibus, eo quod ipsa est species in
puritate excludens generalitatem ut dictum fuit in textu.</p>
<h3 class="western">Tertium dubium. An species specialissima sit
convenienter in textu definita.</h3>
<p>Et videtur quod non, quia nulla definitio debet dari per
negationem, sed ambae definitiones speciei specialissimae dantur per
negationes; ergo non sunt bonae. Minor patet in textu.</p>
<p>Solutio. Sic quia extrema habent definiri per abnegationem ut
dicit Avicenna, sed species specialissima est unum extremorum
coordinationis praedicamentalis; ergo habet definiri per
abnegationem. Extremum enim superius habet definiri per abnegationem
prioris, et inferius per abnegationem posterioris, et ergo definitur
bene, sub qua non est alia inferior species.</p>
<p>Ad obiectum in oppositum est dicendum, licet negationes per se
sumptae nihil notificant, tamen positae cum aliquibus particulis
affirmativis bene notificant aliquid. Nec secunda definitio est purae
negativa, quia in ea intelligitur species. Sensus enim est: “Species
specialissima est, supple, species”.</p>
<h3 class="western">Quartum dubium. An definitio speciei subalternae
sit conveniens et bona.</h3>
<p>Et videtur quod non, quia genus et species sunt opposita, sed
talia non possunt uni convenire; ergo species subalterna non potest
esse genus et species.</p>
<p>Solutio. Sic, quia species subalterna habet duplicem respectum, ex
quod est media inter duo extrema; ergo si comparetur ad superius
vocatur species, si ad inferius vocatur genus.</p>
<p>Ad obiectum in oppositum est dicendum licet respective opposita
non possunt uni convenire respectu eiusdem, tamen bene respectu
diversorum.</p>
<p>Sed forte diceres: “Genus et species extendendo nomen speciei
sunt duae species ipsius universalis, sicut homo et asinus sub
animali, sed homo non potest esse asinus; ergo nulla species postes
esse genus”. Ad quod dicendum est quod genus et species accipiuntur
dupliciter: Uno modo secundae intentionaliter, et sic procedit
argumentum, quia intentio generis numquam potest esse intentio
specie. Alio modo accipiuntur primae intentionaliter. Et sic unum et
idem postes esse species et genus, sicut animal est species et cum
hoc genus.</p>
<p>[100a]</p>
<h3 class="western">Quintum dubium. An fit unus modus processus a
generalissimo ad specialissima, et econtra specialissimis ad
generalissimum.</h3>
<p>Solutio Porphyrii. Non quia descendentem a generalissimo ad
specialissima necesse est procedere per divisionem unius in multa,
puta unius generis in multas species. Sed ascendentem a
specialissimis ad generalissima necesse est procedere colligendo
multa in unum, ut multas species in unum genus, et multa individua in
unam speciem, quomodo dicit Porphyrius, quod participatione speciei
plures homines sunt unus homo.</p>
<h3 class="western">Sextum dubium. Utrum ista propositio:
“Participatione speciei plures homines sunt unus homo sit vera”.</h3>
<p>Et videtur quod non, quia unum et plura sunt opposita; ergo plures
homines non sunt unus homo.</p>
<p>Secundo. Contradictoria eius est vera; ergo ipsa est falsa.
Antecedens patet, quia contradictoria eius est: “Nullus unus homo
est plures homines”, sed illa est vera; ergo ista est falsa: “unus
homo est plures homines”.</p>
<p>Solutio. Sic, ut patet auctoritate Porphyrii dicentis quod
universale est collectivum et adunativum, in quantum plura singularia
colligit in unam naturam, prout diffusius circa Porphyrium patebit.</p>
<p>Ad obiecta in oppositum.</p>
<p>Ad primum est dicendum quod unum et plura eodem modo sumpta sunt
opposita, ut unum numero, et plura numero. Modo propositio praedicta
intelligitur quod tales homines numero sive per suas materias
distincti sunt unus homo in specie, id est, omnes particulares
homines conveniunt in una natura specifica.<!-- Materia ut principium individuationis.
Omnes homines conveniunt in una natura specifica. --></p>
<p>Ad secundum dicendum est quod non contradicunt, quia subiecta non
supponunt eodem genere suppositionis, quia in universali negativa
subiectum supponit personaliter, et in alia simpliciter.</p>
<p>Sed forte diceres. Ex praedictis sequeretur quod ista etiam esset
vera: “Omnia entia sunt unum ens”, quod tantum negat Philosophus
primo Physicorum. Ad quod dicendum est quod licet omnia entia sint
unum ens genere, non tantum sunt unum ens simpliciter. Vel melius
dicitur quod non est simile, quia homo est univocum ad omnes homines,
sed ens est aequivocum, nec dicit conceptum aliquem communem
praevenientem substantiam et accidens, sicut genus dicit conceptum
praevenientem species, et ergo non conceditur quod omnia entia sunt
unum ens.<!-- ‘Ens’ est aequivocum sed ‘genus’ est univocum. --></p>
<h3 class="western">Septimum dubium. An ista potest concedi: “Plures
homines sunt unus homo”, non addendo illam particulam,
participatione speciei.</h3>
<p>Solutio. Sic, quia bene sequitur: “Plures homines sunt unus
homo”, sicut ista: “omnis homo est homo”, ergo etiam concedi
debet: “omnes homines vel plures homines sunt unus homo”.
Consequentia tenet, quia secundum Philosophum quarto Metaphysica, et
primo Elenchorum, idem est dicere ‘homo’ et ‘unus homo’.</p>
<p>Sed forte diceres. Analogum stabit pro significato famosiori; ergo
unum per se positum stabit pro unitate numerali; ergo non est
concedenda praedicat propositio. Ad quod dicendum est quod analogum
non stat pro significato famosiori, sed quod sic ut in plurimum
accipitur est de bonitate intelligentis. Secundo dicunt quod unum non
est analogum, sed significat primo unitatem convertibilem cum ente,
et illa consequenter dividitur in unitatem generis, speciei et
individui.</p>
<p>[100b]</p>
<h3 class="western">Octavum dubium. An ista potest etiam concedi:
“Homo et asinus sunt unum animal”, sicut haec: “Plures homines
sunt unus homo”.</h3>
<p>Et videtur quod non, quia secundum Philosophum quarto Physicorum:
Isoscheles et isopleuros et scalenon sunt una figura, sed non unus
triangulus, quia differunt differentiis divisivis trianguli. Sed homo
et asinus differunt differentiis divisivis animalis; ergo etiam non
sunt unum animal.</p>
<p>Solutio. Sic, quia plura animalia sunt unum animal genere; ergo
sunt unum animal; ergo etiam concedi potest quod homo et asinus sunt
unum animal.<!-- Homo et asinus est unum animal. --></p>
<p>Ad obiecta in oppositum potest dici quod aliqua dici unum in
aliquo potest dupliciter intelligi: Uno modo, quia non differunt
differentiis divisivis eius, et sic homo et asinus non sunt unum
animal. Et ita capit Philosophus in loco praeallegato. Alio modo
dicuntur aliqua unum in aliquo quae conveniunt in eadem natura
ipsius, et sic homo et asinus sunt unum animal, quia conveniunt in
essentia communi animalis quae explicatur per hanc definitionem:
“Substantia animata sensibilis”.<!-- Substantia animata sensibilis est natura in qua conveniunt homo et asinus. --></p>
<h3 class="western">Individuum est quod de uno solo praedicatur ut
Sortes est Sortes.</h3>
<p class="original-western">Haec enim omnia patent in figura sequenti
quae dicitur arbor Porphyriana. Unde versus: Ista tibi plana facit
arbor Porphyriana.</p>
<p>Hic Petrus Hispanus ponit definitionem individui, ex quo individua
sunt subiicibilia speciei. Dicens: “Individuum est quod de uno solo
praedicatur, ut Sortes praedicatur hoc modo de seipso”. Et haec
omnia patent in arbore Porphyriana. Unde. Ista tibi plana facit arbor
Porphyriana.</p>
<p style="page-break-before: always"><img src="Commentum%20tractatuum%20Petri%20Hispani%20et%20tractatus%20libro%20Posteriorum%20Aristotelis%20%5B2%20Inc.c.a.%202064%20a%5D(K%C3%B6ln%201492.11.30)_html_299ef199d39f6606.jpg" name="Image1" align="left" width="643" height="916">
  <br clear="left"/>
</img>
<br/>
<br/>

</p>
<p style="page-break-before: always"> [102a]</p>
<h3 class="western">Circa textum expositum sunt dubia. Primum. An
individuum sit convenienter a Petro Hispano definitum.</h3>
<p>Et arguitur primo contra suppositum quod individuum non potest
definiri. Probatur quia illud quod non est, non postes definiri,
individuum non est; igitur non potest definiri. Minor probatur, quia
nullum infinitum est, ut dicitur tertio Physicorum, sed individua
sunt infinita, tam quo ad nos quam quo ad naturam; ergo non potest
individuum definiri.</p>
<p>Secundo arguitur contra definitionem sic: “Individuum
praedicatur de pluribus; ergo non de uno solo”. Antecedens
probatur, dicendo Sortes est individuum, Plato est individuum.</p>
<p>Tertio. Aliquis homo est individuum primae intentionaliter
acceptum, et tamen praedicatur de pluribus. Probatur quia Sortes est
aliquis homo, Plato est aliquid homo.</p>
<p>Quarto: “Individuum determinatum praedicatur de pluribus; igitur
solutio falsa”. Antecedens probatur, quia Ioannes est individuum
determinatum, et praedicatur de pluribus nominatis illo nomine
Ioannes.</p>
<p>Solutio. Sic, quia descriptio talis est propria individuo, in
ratione praedicabilis sumpto. Et quia ipsum ut in principio huius
tractatus dictum fuit non est praedicabile proprie sumptum, sed
communiter; ergo definitur convenienter per hoc quod est praedicari
de uno solo.</p>
<p>Ad obiecta in oppositum.</p>
<p>Ad primum est dicendum, licet infinitum in actu non sit ut ibidem
dicit Philosophus, tamen infinitum in potentia bene est. Modo
individua sunt solum infinita in potentia et secundum successionem.
Infinitum vero in actu est cuius partes infinitae actu sunt simul.
Infinitum autem in potentia est quod habet infinitas partes secundum
successionem, sed actu numquam simul. Et hoc modo omnia individua
simul aggregata tam praeterita quam praesentia et futura sunt
infinita, quia ut vult Philosophus non est dabilis primus homo nec
ultimus.</p>
<p>Sed forte diceres: “Infinita relinquenda sunt ab arte, sed
individua secundum potentiam et successionem sunt infinita; ergo
talia relinquenda sunt ab arte”. Ad quod potest dici quod individua
sunt relinquenda ab arte tanquam subiecta artium, quia talia esse non
possunt, tamen non sunt relinquenda ab arte tanquam partes
subiective, ex quo in qualibet scientia aliquae partes subiecti sunt
individua.</p>
<p>Ad secundum quod est contra definitionem est dicendum quod
individuum accipitur dupliciter: Uno modo secundae intentionaliter,
et sic bene praedicatur de pluribus. Alio modo primae
intentionaliter, et sic praedicatur tantum de uno solo, et hoc modo
verificatur de eo definitio ut dictum fuit superius.</p>
<p>Ad tertium est dicendum quod definitio ista datur de individuo
determinato, sed aliquis homo est individuum vagum. Vel dicendum est
secundum dominum Albertum quod in individuo vago sunt duo, scilicet,
natura speciei et determinatio individuans, per signum particulare
importata. Et primo modo est praedicabile de pluribus, secundo non.
Et sic praedicari de pluribus non est sibi proprium secundum quod est
in individuum, sed secundum formam speciei, nondum in eo perfectae
determinatam. Alii dicunt quod individuum vagum praedicatur de
pluribus aequivoce, non univoce. Et si dicatur eis quod aliquis homo
praedicatur de pluribus secundum unum nomen et eandem rationem;
igitur praedicatur univoce, et etiam aliquis homo facit propositionem
indefinitam quam non facit individuum; igitur et caetera. Respondent
quod aliquis homo accipitur dupliciter: Uno modo significative, et
sic praedicatur univoce de pluribus, nec est individuum, nec etiam
est universale, quia est quiddam complexum ex syncategoremate et
termino communi supponente personaliter. Alio modo circumlocutive pro
singularibus ipsius, et sic praedicatur de pluribus non secundum
eandem rationem, quia alia res circumlocuta est Socrates, et alia
Plato.</p>
<p>[102b]</p>
<p>Ad quartum est dicendum quod hoc est aequivoce, et praedicatione
fundata in praedicato, quod dat nomen solum, et non unam rationem. Et
ideo dicit Alexander: “Non licet univoce proprium tibi plura
notare”.</p>
<p>Sed contra arguitur sic: Ponatur quod duo vocentur isto nomine
‘Ioannes’, quia in festo Ioannis sunt geniti, tunc habent idem
nomen et eandem rationem nominis; igitur tunc praedicatur univoce. Ad
quod dicendum est quod illa suppositione stante ratio vocis
significantis quae est accidentalis est bene eadem, sed non ratio rei
significatae per vocem, quia res significatae sunt a se invicem
numero differentes.</p>
<p>Sed forte dices: “Individuum non potest praedicari; igitur nec
praedicatur univoce nec aequivoce”. Antecedens patet per
Philosophum in praedicamentis, dicentem: “A prima substantia nulla
exit praedicatio”. Ad quod dicendum est quod a prima substantia
nulla exit praedicatio directa et ordinata, quae est superioris de
inferiori vel aequi de aequo, sed est bene praedicatio eiusdem de se
ipso. Nec obstat si dicatur: “Idem non est in seipso; ergo non
praedicatur de se ipso, quia licet idem non sit in seipso secundum se
totum, tamen bene secundum partem, quia Sortes a parte subiecti habet
rationem materiae, et a parte praedicati rationem formae, sed forma
est in materia”.</p>
<h3 class="western">Secundum dubium. An sol, luna, mundus, phoenix et
generalissimum affirmative expositum sunt individua.</h3>
<p>Et videtur quod sic, quia praedicta praedicantur de uno solo
tantum.</p>
<p>Etiam generalissimus si exponatur affirmative non est natum
praedicari nisi de uno solo et repugnat sibi praedicari de pluribus.</p>
<p>Solutio. Non ut superius dictum fuit.</p>
<p>Ad obiecta in oppositum.</p>
<p>Ad primum est dicendum quod individuum est quod aptum natum est
praedicari de uno solo tantum. Sed praedicat licet secundum actum non
praedicatur nisi de uno solo, tamen apta nata sunt praedicari de
pluribus. Et si dicatur: “Non possunt esse plures soles actu ut
probat Philosophus primo de caelo”. Igitur numquam potest
praedicari de pluribus. Ad quod potest dici: “licet non possunt
esse plures soles de potentia reducibili ad actum per agens naturale,
tamen bene per agens supernaturale.</p>
<p>Ad secundum de superlativo dicunt quod licet repugnet naturae
generalissimi affirmative expositi quod sint plura generalissima
simul, tamen non repugnat sibi quod sint plura successive. Iam
individuum praedicatur de uno solo, sic quod non de pluribus nec
simul, nec successive secundum eandem rem significatam. Vel dicendum
quod licet superlativus affirmative expositus praedicetur de uno solo
particulari, non tamen identice sicut individuum. Etiam de
generalissimo potest dici quod est quoddam nomen intentionale. Illud
vero quod est generalissimum sicut substantia bene praedicatur de
pluribus. Etiam superlativus non dicit quid positivum, sed importat
duplicem negationem. Sicut ‘generalissimum’ importat negationem
aequalitatis, et negationem excessus in generalitate, modo omne
universale debe esse positivum.</p>
<p>[103a]</p>
<h3 class="western">Tertium dubium est. Quotuplex est individuum.</h3>
<p>Solutio. Est duplex, scilicet, vagum et determinatum. Vagum est
terminus communis sumptus cum signo particulari, ut ‘aliquis homo’.
Et dicitur vagum secundum unam eius acceptionem superius positam quo
ad nos, quia vage significat ex impositione quodlibet individuum
naturae communis, quam naturam communem significat terminus communis,
ex quo constituitur, ut aliquod animal licet secundum rem sit unum
ens numero. Et tale est triplex, scilicet, individuum vagum generis
generalissimi, ut aliqua substantia aliqua qualitas, vagum
subalterni, ut ‘aliquod animal’, ‘aliquis color’, et speciei
specialissimae, ut ‘aliquis homo’, ‘aliqua albedo’.
Individuum vero determinatum est quod determinate importat aliquam
unam rem singularem, ut ‘Sortes’. Et est triplex, scilicet,
individuum determinatum ex nomine, sive impositione, et ex
demonstratione, et ex suppositione. Individuum determinatum ex nomine
est aliquod unum nomen significans rem singularem, ut ‘Sortes’ et
‘Plato’. Et vocatur alio nomine singulare ex impositione.
Individuum determinatum ex demonstratione est terminus communis
sumptus cum pronomine demonstrativo primitive speciei, ut ‘iste
homo’. Individuum determinatum ex suppositione est aliquod
complexum de se natum verificari de pluribus, acceptum tamen pro uno
solo particulari propter aliquam suppositionem factam, ut si ponatur
quod solus Petrus inter omnes sit albus, ex illa suppositione facta
hoc complexum ‘homo albus’ erit individuum determinatum ex
suppositione, et sub illo comprehenditur individuum determinatum ex
circumlocutione, quia in individuo determinato ex circumlocutione
praesupponimus quod illa per quae sit circumlocutio soli illi quem
volumus circumloqui conveniant, ut Suffronici filius supposito quod
ei sit solum unus filius.</p>
<p>Sed contra praedicta arguitur sic. Suffronici filius non est
individuum; ergo non est individuum ex suppositione, consequentia
probatur per locum a toto in modo ad suam partem. Antecedens
probatur, quia omnis illa propositio cuius subiectum est individuum
est singularis, sed Suffronici filius non facit propositionem
singularem sed indefinitam; ergo non est individuum. Minor probatur
quia si dicatur Suffronici filius movetur, ibi subiicitur terminus
communis sine signo.</p>
<p>Ad quod dicendum est, quod hoc totum Suffronici filius accipitur
dupliciter: Uno modo significative et sic facit propositionem
indefinitam, nec est individuum. Alio modo circumlocutive pro uno
solo particulari, propter praesuppositionem factam, et sic est
singulare et facit propositionem singularis quantitatis.</p>
<h3 class="western">Quartum dubium est. An materia sit principium
individuationis.</h3>
<p>Et videtur primo quod non, quia secundum Porphyrium, individuum
constat ex proprietatibus individuantibus quarum collectio numquam
est in uno eadem sicut in alio. Sed tales proprietates sunt
accidentia; ergo materia non est individuationis principium.</p>
<p>Secundo sic. Illud quod est commune genere, et specie diversis non
potest esse principium incommunicabilitatis sive individuationis, sed
materia est communis corruptibilibus et incorruptibilibus quae
differunt genere et specie; ergo non est principium individuationis.
Minor est Philosophi dicentis, quod omnium est una materia.</p>
<p>Tertio sic. Forma est principium individuationis; ergo non
materia. Antecedens probatur, quia principium individuationis debet
esse distinctivum unius ab alio, sed forma est quae distinguit et
separat, ut dicit Philosophus; ergo materia est principium
individuationis.</p>
<p>[103b]</p>
<p>Soluto. Sic ut probatur auctoritate et ratione. Auctoritate
Philosophi dicentis primo De Caelo. Cum dico ‘caelum’ dico
formam, cum dico ‘hoc caelum’ dico formam in materia. Ratione
sic. Illud est principium individuationis quod est principium
incommunicabilitatis, sed materia est principium
incommunicabilitatis; ergo est principium individuationis. Minor
probatur, quia materia de se est haec, eo quod ipsa est ultimum in
ordine entium, dicente Augustino: “Tu domine duo creasti, unum
prope se, scilicet, formam, et aliud prope nihil, scilicet, materiam;
ergo ipsa nihil habet sub se cui se posset communicare; et sic est
incommunicabilitatis, et per consequens individuationis principium.<!-- Principium individuationis. --></p>
<p>Ad obiecta in oppositum.</p>
<p>Ad primum est dicendum, quod licet individuum constet ex
proprietatibus individuantibus quo ad esse sensibilis et ocularis
discretionis, tantum non constat ex eis in suo esse substantiali, sed
tantum ex materia et forma. Ex forma quidem dante esse, et materia
recipiente et individuante hoc esse.</p>
<p>Ad secundum est dicendum quod duplex est incommunicabilitas,
scilicet; propria et aliena, licet materia sit communis communitate
aliena quam accommodat a forma, est tamen singularis singularitate
propria.</p>
<p>Ad tertium est dicendum quod duplex est distinctio, scilicet,
numeralis et specifica, licet distinctio specifica sit a forma sive a
substantiali differentia, tamen numeralis distinctio est materia,
sive secundum alios, a differentia individuali quam ipsi vocant
haeccitatem.  
</p>
<h3 class="western">Quintum dubium est. Circa arborem Porphyrianam.
Quare coordinatio generum et specierum vocatur arbor.</h3>
<p>Solutio. Ad similitudinem arboris naturalis, quia sicut in
naturali arbore principaliter sunt tria, scilicet, radix, truncus et
rami. Sic proportionabiliter est ista invenire in arbore Prophyriana,
quia radix considerando ae quae sunt in ista categoria quo ad esse
existentiae sunt ipsa individua. Et quo ad esse essentiae est genus
generalissimum. Recta vero coordinatio generum et specierum
assimilatur trunco. Et differentiae divisive assimilantur ramis, quia
sicut rami pullulant ex trunco, ita differentiae divisivae ex
potestate generis. Sunt praeterea in arbore fructus et folia, et
primis assimilantur accidentia propria, et secundis accidentia
communia. Verum tamen est, quod illa non sunt de integritate
coordinationis praedicamentalis, in qua ponuntur solum illa quae sunt
essentialia.</p>
<h3 class="western">Sextum dubium est. An coordinatio ista
praedicamentalis quae iuxta praedicta vocatur arbor sit conveniens et
bona.</h3>
<p>Et videtur primo quod non, quia in ista coordinatione debent esse
plura generalissima, sed illa non ponuntur hic; ergo non est
convenienter ordinata. Maior probatur per Porphyrium dicentem: “In
unoquoque praedicamento sunt generalissima.</p>
<p>Et confirmatur quia in uno quoque praedicamento sunt plura
specialissima; igitur videtur quod erunt plura generalissima.
Consequentia probatur, quia generalissimum et specialissimum sunt
opposita, sed tot modis dicitur unum oppositorum quot modia et
reliquum.</p>
<p>Secundo sic. Nullum complexum debet poni in genere, sed corpus
animatum est quidam complexum; ergo inconvenienter ponitur species
ipsius substantiae.</p>
<p>104a</p>
<p>Tertio sic. ‘Homo’ habet immediatum ordinem ad animal; ergo
inter animal et hominem male interponitur animal rationale. Et hoc
confirmatur, quia omne animal rationale est mortale, et nullum
immortale, eo quod omne tale ex contrariis est compositum.</p>
<p>Quarto. Supposito quod animal rationale bene poneretur genus
hominis adhuc inconvenienter mortale poneretur pro differentia
constitutiva hominis, eo quod mortale est passio conveniens homini ex
parte materiae.</p>
<p>Quinto. Animal rationale est definitio; ergo non est praedicabile.</p>
<p>Sexto. In ista coordinatione ponuntur solum genera et species
constitutae per differentias dextri lateris, et non per differentias
sinistri lateris, sicut sunt angelus, lapis, planta, brutum. Et
tantum illa ponuntur in praedicamento substantiae sicut alia; igitur
et caetera.</p>
<p>Solutio. Coordinatio praedicta est probabilis quamvis in toto non
sit fidei nostrae conformis. Primum patet, quia haec coordinatio sive
arbor nihil aliud est quam ordo univoce et essentialiter
praedicabilium secundum sub et supra ordinatorum, qui ordo vocatur
praedicamentum. Et forma talis coordinationis sunt intentiones
generis generalissimi, speciei specialissimae, et mediorum sive
subalternorum, quae ad aliud et ad aliud comparata dicuntur genera et
species, genera quidem respectu inferiorum et species respectu
superiorum.</p>
<p>Hic autem ordo causatur descensu formalis potestatis ipsius
generis generalissimi, usque ad speciem specialissimam dividendo et
constituendo. Dividendo inquam genera, et constituendo species. Cum
igitur omnia talia ordinabilia secundum talem coordinationem sint
formae, oportet huiusmodi differentias divisivas et constitutivas
esse formales, et de formali potestate generis generalissimi esse
eductas. Sed iuxta talem descensum sub substantia immediatae
constituitur corpus. Cuius opposita species est spiritus, eo quod
substantia est ens per se subsistens, aut ergo est subsistens in
subiecto incorporeo et separato quod dicitur hyliatin ab auctore
libri causarum, et sic constituitur spiritus. Aut subsistit in
subiecto corporeitate determinato, et sic est corpus. Corpus vero
constituitur in specie, aut per animam, aut per naturam, eo quod omne
corpus est mobile, sed non sunt nisi duo principia motus talis,
scilicet, anima tanquam principium perfectum et natura imperfectum,
teste Philosopho octavo Physicorum, et illo modo sub corpore
constituitur corpus animatum cum specie sibi opposita quae dicitur
corpus inanimatum. Corpus animatum participat esse ab anima; ergo
iuxta immediatam animae divisionem oriuntur corpori animato duae
formales differentiae constituentes ipsum in specie, anima vero
immediatae dividitur in eam quae est actus corporis formaliter. Et in
eam quae partim est actus corporis partim quam non sed separata. Et
illo modo proveniunt hae duae differentiae, scilicet, rationale et
irrationale, per quarum primam constituitur sub animali, animal
rationale, quod nos vocamus hominem cum specie sibi opposita quae
vocatur brutum sive animal irrationale. Secundam opinionem vero
Stoicorum ponuntur Kalodaemones sive Eudaemones et Cacodaemones, id
est, boni spiritus et mali spiritus, animalia rationalia immortalia.
Sed hoc dicendum non recipit sancta catholica fides quae non ponunt
animalia aliqua esse immortalia propter causam superius dictam. Etiam
secundum Stoicorum positionem corpora caelestia dicta sunt animalia
rationalia et immortalia. Sed hoc iterum est contra fidem et
philosophiam quae non ponit caelum animatum formaliter, et per
informationem sed tantum operative instrumentaliter, et per
assistentiam, ut diffusius in commentariis De Caelo et Mundo. 
</p>
<p>[104b]</p>
<h3 class="western">Ad obiecta in oppositum.</h3>
<p>Ad primum est dicendum secundum aliquos, quod consequentia non
valet, nec est in Darii, quia medium, scilicet, praedicamentum non
distribuitur, ex quo unoquoque accipitur collective. Vel dicendum est
quod locutio est redditiva, et sic reddendo singula singulis sunt
plura generalissima.</p>
<p>Ad confirmatione est dicendum, quod non est simile, quia
generalissimum est supremum coordinationis ad quod ascenditur per
viam collectionis et adunationis, et per consequens simplificationis,
siquidem omne superius est plurium unitivum. Sed specialissima
constituuntur per viam divisionis quae fit per oppositas differentias
quae constituunt plures species; igitur non valet similitudo.</p>
<p>Ad secundum est dicendum, licet corpus animatum sit quid complexum
secundum vocem, est tamen quid incomplexum secundum rem significatam,
quia per illas duas voces circumloquimur unam rem.</p>
<p>Ad tertium dicendum quod secundum veritatem in ea parte arbor seu
coordinatio corrigenda est, et eget moderatione quam tangit
argumentum.</p>
<p>Ad quartum dicendum quod mortale accipitur dupliciter: Uno modo ut
dicit passionem viventis vita corruptibili, et sic non est
differentia. Alio modo ut dicit veruntamen essentialem specificantem
vitam in specie corruptibiliter viventium, et hoc modo est
differentia.</p>
<p>Ad sextum est dicendum, quod Porphyrius hoc ideo facit, quia
differentiae dextri lateris praedicatur vere de inferioribus
differentiis. Etiam genera est species constitutae per differentias
dextri lateris habent se sicut superius et inferius, et praedicantur
de se invicem et sunt notae nobis, non autem sic est de generibus et
speciebus sinistri lateris.</p>
<p>Sed diceres. Si differentia superior dextri lateris praedicatur de
inferiori differentia, ut rationale est sensibile, non videtur quo
praedicabili praedicatur; igitur non debet praedicari.</p>
<p>Ad quod dicendum est quod praedicatione inordinata non tamen
contra ordinem quinque praedicabilium, sed propter ordinem
praedicabilium. Unde duplex est praedicatio, scilicet, ordinata, et
est in qua praedicatur praedicabile de suo subiicibili, ut homo est
animal. Inordinata est duplex, quaedam est contra ordinem quinque
praedicabilium, et est in qua praedicatur subiicibile de suo
praedicabili, ut animal est homo, et quandocumque talis convertitur
fit ordinata. Alia est inordinata propter ordinem quinque
praedicabilium in qua nec praedicatur praedicabile de suo
subiicibili, nec subiicibile de praedicabili, ut “Sortes est
Sortes”, “rationale est sensibile”.</p>
<p>Et si dicatur: Cum dicimus rationale est sensibile, ibi sensibile
praedicatur de rationali ut superius. Sed omne superius respectum
inferioris est vel genus vel species vel aliud praedicabile.</p>
<p>Ad hoc dicendum est quod differentia superior nec est genus nec
est species, quia omnis differentia est forma simplex; ergo non habet
aliquod genus. Et sic inferior non est species respectu superioris,
quia omnis species est composita ex genere et differentia, et sic si
differentia esset composita ex genere et differentia esset processus
in infinitum quia eadem ratione qua una etiam alia.</p>
<h2 class="western">Differentia dicitur tripliciter, scilicet,
communiter propriae, et magis propriae.</h2>
<p class="original-western">Communis differentia est qua alterum
differt ab altero vel a seipso separabili accidente, ut Sortes sedens
differt a seipso non sedente vel ab alio. Propria differentia est,
qua alterum differt ab altero inseparabili accidente, ut Sortes simus
a Sorte non simo. Unde accidens inseparabile dicitur ut simum
aquilum. Magis propria differentia est qua alterum differt ab altero
specifica differentia, id est, per speciei differentiam, ut homo
differt ab equo per rationale. Et illo modo sumitur hic differentia
et definitur sic.</p>
<p>[105a]</p>
<p>Determinatione completa de specie, consequens est iuxta ordinem
praemissum superius determinare de differentia. Et qui ipsa
differentia secundum proprietatem sui nominis extendit se in amplius
quam in eam quae est tertium praedicabile, ideo proponenda est
generalis eius divisio ut ex ea colligatur modus proprius ipsius
differentiae praedicabilis, quo invento inquirenda est quidditas
ipsius differentiae per propriam eius definitionem, et deinde
potestas eius per divisionem. Et secundum hoc istud capitulum
dividitur in tres partes. In quarum prima agitur primum, in secunda
secundum, in tertia tertium. Secunda ibi: “Differentia quod
praedicatur”. Tertia ibi: “Et sciendum”. Quo ad primum dicit,
quod differentia dicitur tripliciter, scilicet, communiter propriae,
et magis propriae. Communis differentia est qua alterum differt ab
altero, vel etiam idem a seipso separabili accidente, ut Sortes
sedens differt ab alio vel a seipso, non sedente. Propria differentia
est qua alterum differt ab altero inseparabili accidente, ut Sortes
simus differt ab alio non simo. Magis propria differentia est qua
alterum differt ab altero specifica differentia, ut homo differt ab
equo per rationale sicut species a specie. Et isto ultimo modo
sumitur differentia in proposito.</p>
<h3 class="western">Circa praedictam sunt dubia. Primum est de
sufficientia istius trimembris divisionis.</h3>
<p>Ad quod dicendum est, quod cum actus ipsius differentiae sit
facere differre per modum principii formalis, eo quod forma est quae
distinguit et separat, iuxta sententiam Philosophi septimo
Metaphysicae, ideo iuxta divisionem formae sumitur divisio
differentiae, quia forma distinguens aut est substantialis aut
accidentalis, si primum sic est differentia magis propria. Secundus
modus est duplex, quia vel est accidens separabile aut inseparabile.
Primo est differentia communis, secundo est differentia propria.</p>
<p>Sed contra praedicta instatur sic. Ex iam dictis sequeretur quod
genus et species essent differentiae magis propriae dictae, eo quod
sunt intentiones formarum substantialium, et sunt formae totius
distinguentes et separantes.</p>
<p>Secundo. Differentia propria videtur contineri sub differentia
communi, eo quod accidens inseparabile est commune, cum Petrus
Hispanus dividat accidens commune in separabile et in inseparabile;
igitur non est divisio sufficiens.</p>
<p>Tertio. Nulla differentia videtur esse communis, eo quod videtur
esse oppositio in adiecto, quia commune est principium distinctionis
plurium.</p>
<p>Ad obiect in oppositum.</p>
<p>Ad primum est dicendum, quod distinguere sive facere differre,
propius est formae formanti, sed formae formabili est proprium
distinguit. Et formae formati proprium est distinctum esse, sola vero
differentia habet modum principii formantis et distinguentis.</p>
<p>Ad secundum interimitur consequentia, quia differentia
inseparabilis est illa quae sumitur ab accidente informante subiectum
per modum essentialis signi. Tale autem est duplex, quia aut
innascitur ex parte formae, et sic proprium (quod fluit ab
essentialibus speciei) dicitur differentia propria, aut ex parte
materiae, et sic accidens inseparabile quod continetur sub accidente
communi est differentia propria, quia licet hoc in quantum accidens
sit commune, in quantum tamen est inseparabile est essentiale signum
radicate causae eius.</p>
<p>[105b]</p>
<p>Ad tertium est dicendum, quod licet communi et proprium ad idem et
respectu eiusdem opponantur, tamen ad diversa comparata compossibilia
sunt in eodem. Unde differentia communis dicitur communis in quantum
fundatur in accidente communi indeterminato, sed dicitur differentia,
in quantum informatum tali accidente distinguitur per ipsum a
subiecto informato alio accidente.</p>
<h3 class="western">Secundum dubium est. An per differentiam communem
potest idem differre a seipso cum tamen idem sit maxime sibi ipsi
idem.</h3>
<p>Solutio. Sic, accidentaliter, quia maxima identitas essentialis
posset stare cum diversitate accidentali. Nec valet si dicas. Idem
non potest vere a seipso negari; ergo non potest a seipso differre,
quia et si idem sumptum sine addito non posset de se negari, tamen
idem sumptum sub uno accidente potest negari a se sumpto sub alio
accidente. Quia etsi ista non sit vera: “Sortes non est Sortes”,
tamen ista est vera: “Sortes sedens non est Sortes ambulans”,
supple simpliciter.</p>
<h3 class="western">Tertium dubium est. Quomodo differentia communis
potest esse membrum dividens istius divisionis cum tamen ipsa si
divisum.</h3>
<p>Solutio. Differentia dicitur dupliciter communis. Uno modo
communitate praedicationis, quia, scilicet, ipsa praedicatur de
omnibus acceptionibus suis, et sic ipsa est divisum. Alio modo
dicitur communis communitate usus in quantum communes utuntur ea hoc
modo, et sic est membrum dividens.</p>
<p>Sed forte diceres hoc secundo modo accepta est accidens; ergo non
potest esse membrum dividens differentiam. Antecedens manifestum est
in exemplis, in quibus Sortes sedens differt a Sorte non sedente. Ad
quod dicendum est quod differentia non est distincta contra accidens
secundum omnes acceptiones, sed tantum secundum tertiam. Verum tamen
est quod alia ratione sedere, stare et similia dicuntur accidentia et
differentiae, quia accidentia sunt in quantum absolute insunt suis
subiectis. Sed differentiae vocantur in quantum per ea unum subiectum
distinguitur ab alio subiecto.</p>
<h3 class="western">Quartum dubium est. An bene dicitur in textu.
Differentia propria est qua alterum differt ab altero inseparabili
accidente.</h3>
<p>Et videtur primo quod non, quia propriae passiones ut risibile,
hinnibile, sunt differentiae propriae, et tamen non sunt accidentia
inseparabilia; ergo definitio est inconveniens. Antecedens patet quia
non sunt accidentia; ergo non sunt accidentia inseparabilia.</p>
<p>Secundo sic. Simum, aquilinum, sunt differentiae propriae et tamen
non sunt accidentia propria, sed communia. Probatur secunda pars,
quia accidentia propria oriuntur ex principiis speciei, simitas et
aquilitas ex principiis individui; ergo etiam non debent dici
differentiae propriae.</p>
<p>Solutio. Sic, quia differentia propria dicitur illa quae sumitur
ab accidente informante subiectum per modum essentialis signi. Tale
autem signum duplex est, quia vel innascitur ex parte formae. Et sic
proprium vocatur differentia propria. Aut ex parte materiae, et sic
aliud accidens inseparabile dicitur differentia propria, quia licet
tale in quantum accidens si commune, in quantum tamen inseparabile
est signum essentiale suae radicate causae complexionalis, ut
superius in primo dubio dicendum fuit in solutione ad secundum.</p>
<p>[106a]</p>
<p>Ad obiecta in oppositum.</p>
<p>Ad primum est dicendum quod accidens accipitur dupliciter: Uno
modo proprie per accidente praedicabili, et sic proprium non est
accidens. Alio modo per accidente praedicamentali, et sic proprium
est accidens inseparabile, et hoc modo accipitur inseparabile pure
negative, quasi nullo modo secundum rem separabile.</p>
<p>Ad secundum est dicendum secundum dominum Albertum quod non
dicitur differentia propria tantum a proprio quarto praedicabili, sed
a proprietate determinati subiecti, quod est per ipsam distinguibile
sive hoc subiectum sit species sive individuum sive par sive torum,
et sic simum et aquilinum sunt accidentia propria.</p>
<h3 class="western">Quintum dubium est. An bene dicatur differentia
magis propria est qua alterum differt ab altero specifica
differentia.</h3>
<p> Et videtur quod non, quia sensibile est differentia magis
propria, et tamen non est differentia specifica, sed generica ut
testantur rationales philosophi; igitur et caetera.</p>
<p>Solutio. Sic, quia differentia magia propria est substantialis
qualitas; ergo ipsa facit aliud. Facere vero aliud est facere
diversitatem essentialem sicut facere alteratum est facere
diversitatem accidentalem.</p>
<p>Ad obiectum in oppositum est dicendum, quod differentia dicitur
dupliciter specifica: Uno modo, quia est speciei specialissimae
constitutiva, et sic distinguitur contra differentiam genericam. Alio
modo dicitur specifica, quia est cuiuscumque speciei constitutiva,
sive illa fuerit specialissima sive subalterna. Et sic accipitur in
proposita definitione.</p>
<h3 class="western">Sextum dubium est. An hace anima rationalis sit
differentia specifica.</h3>
<p>Ad quod dicendum quod specificum accipitur dupliciter: Uno modo ut
idem est quod speciem constituens, et hoc modo anima rationalis non
est specifica. Alio modo accipitur specificum ut idem est quod
substantiale, ut substantialiter aliquid constituens, et sic hoc
anima rationalis non est differentia specifica, nec est differentia
praedicabilis, quia talis debet esse magis propria, communis, et
concretive accepta. Differunt etiam differentia magis propria et
differentia praedicabilis secundum rationem, quia differentia magis
propria dicit respectum realem, fundatum in aliquo, quod facit
differre terminatum ad aliud a quo facit differre, et hoc sit
tripliciter, scilicet, per accidens separabile, inseparabile et per
substantiale. Sed differentia praedicabilis est respectus rationis
fundatus super differentiam magis propriam, non &lt;omnem&gt; sed
communem, et terminatus ad speciem quam constituit et ad eius
inferiora. Exemplum ut relatio differentiae magis propriae fundatur
in rationali et terminatur ad aequum a quo hoc per rationale differt,
et de quo praedicatur negative. Sed differentia praedicabilis
fundatur in sensibili et terminatur ad animal, et ad eius inferiora
de quibus praedicatur affirmative.</p>
<h2 class="western">Differentia est quod praedicatur de pluribus
differentibus speciem in eo quod quale ut rationale praedicatur de
homine et de diis quae sunt differentia specie.</h2>
<p class="original-western">Sumus enim rationales non et dii ut vult
Porphyrius sed mortale additum nobis separa nos ab illis. Illud autem
dicitur praedicari in quale quod convenienter respondetur ad
interrogationem factam per quale. Cum enim dicitur: “qualis est
homo?”, convenienter respondetur “rationalis” et ideo rationale
praedicatur de homine in quale.</p>
<p class="original-western">Differentia est qua species abundat a
genere, ut ‘homo’ abundat ab animali his differentiis quae sunt
rationale mortale.</p>
<p class="original-western">Sciendum quod eadem est differentia
divisiva et constitutiva, sed divisiva generis et constitutiva
speciei,  ut rationale dividit animal cum differentia sibi opposita,
scilicet, irrationali. Dicimus enim animalium aliud rationale, aliud
irrationale, et istae differentiae constituunt diversas species sub
animali. Omnis enim differentia adveniens generi constituit speciem,
ideo constitutiva seu specifica nominatur. Mortale enim additum super
hoc genus animal constituit hominem. Et ob hoc dicit Boethius quod
sola species definitur.</p>
<p>[106b]</p>
<p>Ponit post acceptiones Petrus Hispanus convenienter definitiones
differentiae. Et primo primam dicens. Differentia est quod
praedicatur de pluribus differentibus speciem eo quod quale, ut
rationale praedicatur de homine et diis quae differunt specie, quia
sumus nos et dii rationales. Sed mortale additum nobis separat nos ab
illis eo quod dii sunt substantiae immortales, et etiam secundum
opinionem Platonicorum, rationales.</p>
<p>Ominis autem differentia praedicatur in quale probat a signo Petri
Hispani dicens. Illud praedicatur in quale quod convenienter
respondetur ad interrogationem factam per quale, sed sic est de
differentia; igitur praedicatur in quale. Minor probatur, quia cum
quaeritur qualis est homo, convenienter respondetur est rationalis;
igitur rationale praedicatur in quale.</p>
<p>Tunc ibi: “Differentia est”. Ponit secundam definitionem
dicens: “Differentia est qua abundat species a genere”, ut homo
per hac differentias quae sunt rationale mortale abundat ab animali
quod nullam differentiam actu et intellectu includit.</p>
<p>Tunc ibi: “et sciendum”. Hic ponit unam divisionem
differentiae dicens quod una et eadem est differentia divisiva et
constitutiva, licet differenter, quia est divisiva generis, et
constitutiva speciei, ut rationale cum differentia sibi opposita,
scilicet, irrationale dividit animal, quia dicimus animalium, aliud
rationale aliud irrationale, et constituunt diversas species sub
animali. Ex quod omnis differentia adveniens generi constituit
speciem, et ergo constitutiva vocatur sue specifica, rationale enim
additum animali constituit hominem. Et propter hoc dicit Boethius
quod sola species definitur, quia definitio debet constitui ex genere
et differentia sed sola species habet genus et differentiam; igitur
ipsa sola definitur.</p>
<h3 class="western">Quaestio utrum differentia in ratione distincti
praedicabilis accepta convenienter sit prima definitione in textu
definita.</h3>
<p>Et videtur primo quod non, quia definitio es incongrua ex quo
relativum et suum antecedens disconveniunt in genere cum
differentiam, sit antecedens femini generis et quod, relativum neutri
generis; ergo non est bona.</p>
<p>Secundo sic. Pars non potest praedicari de suo toto, sed
differentia est pars speciei; ergo non potest praedicari de specie.
Minor est manifesta per Porphyrium in textu.</p>
<p>Tertio. Rationale est differentia et tamen non praedicatur de
pluribus differentibus specie in quale. Secunda pars probatur quia
praedicatur solum de homine cum quo convertitur.</p>
<p>Quarto. Differentia generica praedicatur de una sola specie; ergo
solutio falsa. Antecedens patet, quia cum una sola specie convertitur
sicut sensibile convertitur cum animali.</p>
<p>Quinto. Differentia praedicatur in quid; ergo non in quale.
Antecedens patet quia est pars quidditativa speciei. Et convenienter
respondetur ad interrogationem factam per quid, quia cum quaeritur
quid est homo, convenienter respondetur: “est rationalis”.</p>
<p>Sexto. Differentia habet modum qualitatis respectu generis, ut
dicit Philosophus quarto Topicorum; ergo debet praedicari de genere
in quale, et non de specie.</p>
<p>Septimo. Ista definitio convenit accidenti; ergo non est bona.
Antecedens probatur, quia ipsum praedicatur in quale de pluribus
differentibus specie.</p>
<p>In oppositum est Petrus Hispanus sequens Porphyrium. Et ponitur
iste discursus:</p>
<h3 class="western">Maior. Differentia generica est cum genere
collocanda sub quo sunt plura differentiis essentialibus distincta.</h3>
<blockquote><b>Minor, haec es de speciei quam constituit essentia per
modum totius designata quamquam in modo significandi sit adiectiva.</b></blockquote>
<blockquote><b>Conclusio: Cum igitur signum modi praedicandi sit
modus significandi, verificatur supra, definitio prima qua praedicari
dicitur de pluribus differentibus specie in quale differentia.</b></blockquote>
<p>[107a]</p>
<p>Maior. Quo ad primam partem est Philosophi primo Topicorum. Quo ad
secundam patet per Porphyrium dicentem: “Generis divisio semper fit
in plures species, species autem distinguuntur differentiis
essentialibus”. Patet etiam istud contemplanti arborem
Porphyrianam, ubi genus dividitur per differentias formales donec
habeatur ultima species quae formaliter est atoma.</p>
<p>Minor est etiam Porphyrii dicentis, quod in constitutionem speciei
concurrunt genus et differentia sicut in constitutione statuae es et
figura, sicut enim es est ut materia et figura ut forma. Ita in
speciei constitutione genus est ut materia, et differentia ut forma.
Et significatur per modum totius, quia concretive, et ut forma
praedicabilis, et propter hoc deicitur adiectiva in modo
significandi, cum significetur per modum alteri inhaerentis, licet in
re sit substantia.</p>
<p>Conclusio sequitur ex praemissis. Et post sic amplius ostendi,
quia ista se habent per ordinem modi essendi, modus intelligendi,
praedicandi et significandi, ita quod modus significandi alia
praesupponat. Cum igitur differentia habet modum essendi qualitatis
et modum intelligendi, etiam habebit modum praedicandi cuius modus
significandi qui est in voce est signum. Et ergo convenienter dicitur
quod praedicatur de pluribus differentibus specie in quale, non
quidem sicut accidens quod praedicatur in quale accidentale, sed in
quale essentiale cum ipsa sit constitutiva speciei quae est
substantia.</p>
<h3 class="western">Ad obiecta in oppositum.</h3>
<p>Ad primum est dicendum, quod relativum non refertur ibi ad
antecedens expressum, sed a antecedens subintellectum quod est
universale sive praedicabile.</p>
<p>Ad secundum est dicendum quod pars sub modo partis significata non
praedicatur de toto, eo quod sic non nominat totum. Omne autem
praedicatum debet suo subiecto nomen dare, sed pars significata per
modum totius postes praedicari de toto. Modo differentia dupliciter
significatur: Uno modo per modum partis potestatis generis, cum
significatur in abstracto. Et hoc modo comparatur ad genus ut
qualitas eius, et ut pars, secundum rationem distincta a genere in
ordine ad speciem constituendam, nec sic praedicatur. Alio modo
significatur per modum totius notionis concretivae, videlicet, et sic
praedicatur de specie non autem de genere praedicatur ut praetendebat
sexta ratio, eo quod ipsa est extra rationem generis quarto
Metaphysicae. Nec habet modum qualitatis per modum totius notionis
significatae respectu generis, sed respectu speciei, et ideo de
specie praedicatur in quale. Si enim esset tota ratio generis, sic
definiret genus, et non esset extra generis rationem. Et per hoc
vadit obiectum sextum.</p>
<p>Ad tertium est dicendum, quod definitio ista convenit differentiae
praedicabili quae est differentia generica et non differentia
specifica, qualis est rationale. Verum tamen est quod rationale
secundum opinionem Stoicorum quos secutus est Petrus Hispanus, non
est differentia ultima, quia praedicatur de hominibus et de diis,
licet secundum veritatem sit ultima non praedicabilis de pluribus
speciebus. Nec etiam distinctum praedicabile a generica, quia habet
eundem modum praedicandi. Et etiam praedicatur de specie, licet non
potest praedicari de pluribus speciebus inquantum plus habet quam
differentia.</p>
<p>[107b]</p>
<p>Ad quartum dicendum est, quod differentia generica non praedicatur
de una sola specie tantum, sed de specie quam constituit habente esse
in multis speciebus sub e contentis, sicut sensibile praedicatur de
animali et speciebus sub animali contentis.</p>
<p>Ad quintum est dicendum, quod ad praedicari in quid non sufficit
quod praedicet ‘quid’, sed quod praedicet ‘quid’ per modum
quidditatis, differentia autem praedicat essentiam per modum
informantis principii, non per modum subsistentis.</p>
<p>Sed forte diceres: “Si differentia praedicat ‘quid’, et non
per modum quidditatis; igitur illud quod praedicat et modus sub quo
praedicatur sunt opposita”. Ad quod dicendum est quod opposita
debent sumi circa idem, et ergo ‘quid’ ut rest, et ‘quale’ ut
modus non opponuntur, sed ‘res’ opponitur rei, et ‘modus’
modo, sicut in simili plurale significatum et singulare ut modus non
opponuntur, quia simul sunt in hac dictione plurale. Et hoc indicat
modus significandi qui est ad iectivalis.</p>
<p>Ad sextum dicendum est.</p>
<p>Ad septimum patuit ex declaratione conclusionis. Quia triplex est
quale, scilicet, essentiale quod praedicat differentia, accidentale
convertibile quod praedicat proprium de specie, et accidentale
individui quod praedicat accidens commune.</p>
<h3 class="western">Circa textum expositum sunt dubia. Primum est. An
per differentiam abundat species a genere.</h3>
<p>Et videtur primo quod non, quia quod abundat ab alio est in plus
illo, genus est in plus quam species, et non econverso, per
Philosophum in praedicamento substantiae; igitur species non abundat
differentia a genere.</p>
<p>Secundo sic. Si species abundaret differentia a genere, vel ergo
haberet illam differentiam a nihilo, a genere, vel a se. Non a
nihilo, quia ‘nihil’ nullius est causa, nec a se, quia ‘nihil’
est principium sui ipsius, non etiam a genere, quia tunc non
abundaret a genere cum utrumque illorum habeat illam differentiam.
Secundo etiam non, quia tunc contraria essent in genere, quia qua
ratione una species habet unam differentiam a genere, eadem ratione
alia species aliam differentiam sibi oppositam; ergo genus habet
utramque, et sic opposita erunt in eodem.</p>
<p>Tertio. Genus includit unam differentiam actu, et duas in
potestate; ergo genus abundat differentia a specie.  Antecedens
patet, quia animal est genus, et habet unam differentiam actu,
scilicet, sensibile, et duas potestate, scilicet, rationale et
irrationale.</p>
<p>Quarto. Differentiae divisivae sunt actu in genere; ergo genus ut
genus abundat differentia a specie. Antecedens patet quia
praedicantur vera praedicatione de genere; ergo sunt in genere.
Consequentia probatur, quia dici de praesupponit esse in. Antecedens
patet, quia sitae sunt verae: “animal est rationale” et “animal
est irrationale”.</p>
<p>Quinto. Porphyrius dicit in communitatibus praedicabilium, quod
genus abundat differentia a specie; ergo inconvenienter dicitur hic
oppositum.</p>
<p>Solutio. Sic, quia definitio exprimit totum perfectum intellectum
definiti, quia aliter non conveniret primo definito. Sed definitio
constat ex genere et differentia; ergo differentia est aliquid de per
se de intellectu speciei et non de intellectu generis, quia si sic
tunc genus per se praedicaretur de differentia vel econverso quorum
utrumque falsum est, et nugatio esset in definitione, quia ponendo
rationem generis et differentiae loco nominum, idem bis poneretur;
ergo species abundat a genere.</p>
<p>Ad obiecta in oppositum est dicendum per ordinem, et primo ad
primum quod dupliciter dicitur aliquid esse in plus: Uno modo
secundum continentiam actualem. Alio modo secundum continentiam
potentialem sive secundum indifferentiam. Genus est in plus isto
secundo modo, species vero ut tactum fuit in solutione principali
primo modo.</p>
<p>Ad secundum est dicendum quod species habet illam differentiam a
genere, quia sicut compositum naturale habet formam in potentia a
materia, in quantum materia est in potentia per se ad formam, ita
quod cum materia est forma compositi etiam est in potentia ad formam
in actu ab agente, quod inducit eam in materiam, sic species in
potentia habet differentiam a genere quod est proportionale materiae
et ab intellectu educente differentiam de potestate generis et eidem
addente habet eam actu.</p>
<p>[108a]</p>
<p>Sed diceres: “A nullo potest aliquid verius haberi quam ipsum
illud in se habeat; igitur species non potest habere differentiam
verius a genere quam genus ipsam habeat, sed species habet
differentiam actu, genus vero tantum in potentia; ergo non habet eam
a genere.</p>
<p>Ad quod dicendum est quod species non habet differentiam actu a
genere, quia genus actu eam non habet, sed tantum in potentia, quia
formale est ad speciem per differentiam.</p>
<p>Sed diceres: “Omnis potentia est reducibilis ad actum; igitur si
opposita in potentia insunt generi poterunt inesse actu. Ad quod
dicendum est, quod non est inconveniens opposita actu in esse eidem
generi, licet sit inconveniens de eodem numero. Unde dicendum est,
quod potentia non dicitur hic ordo ad actum sicut sumitur nono
Metaphysicae. Sed potentia dicitur hic indeterminatio sicut per
oppositum actus propriae determinat aliud, et tunc genus habet
differentias in potentia, id est, indeterminate. Et isto modo
intelligitur ista propositio, quod omnis potentia reducibilis est ad
actum.</p>
<p>Ad tertium principale est dicendum quod genus nullam includit
differentiam actu inquantum est genus, sed tantum inquantum est
species subalterna quae est genus et species respectu diversorum,
unde dicit Porphyrius, quod genus differentias duas habet potestate,
actu vero nullam.</p>
<p>Ad quartum est dicendum, quod haec est vera: “animal est
rationale”.  Et similiter: “animal est irrationale”. Nam
contradictoriae istarum sunt falsae, sed non sunt vere universaliter,
non enim est inconveniens aliquid praedicari vere de eo quod est in
potentia ad ipsum, id est, indeterminate se habet ad ipsum, et hoc
particulariter non universaliter. Alii dicunt quod dupliciter dicitur
aliquid inesse actu: Uno modo actu, id est, potentialiter, et sic
differentiae oppositae sunt simul in eodem genere actu. Alio modo
capitur actu pro formaliter et essentialiter, et sic non possunt
differentiae oppositae actu esse in eodem.</p>
<p>Ad quintum est dicendum quod abundare accipitur dupliciter: Uno
modo generaliter ut est quocumque modo plus habere et sic verificatur
dictum Porphyrii. Alio modo est idem quod actu et intellectum plus
includere, et sic verificatur definitio.</p>
<h3 class="western">Secundum dubium est. An differentia potest
definiri.</h3>
<p>Et videtur quod non, quia omne quod definitur habet differentiam,
si ergo definiretur differentia haberet differentiam, et sic
procederetur in infinitum.</p>
<p>Secundo sic. Sola species definitur ut postea dicetur, differentia
non est species; ergo non potest definiri.</p>
<p>Solutio. Sic, quia ipsa habet aliquod genus sive commune analogum
quod est universale, quod per aliquam differentiam descendit ad eius
constitutionem.</p>
<p>Ad obiecta in oppositum.</p>
<p>Ad primum est dicendum, quod differentiae non est differentia
respectu cuius habet rationem differentiae, sed potest habere
differentiam respectu cuius ipsa est species, sicut hoc quod est
praedicari in quale per quod differentia constituitur in sua specie
sicut ‘homo’ per ‘rationale’.</p>
<p>Se diceres, ex isto, sequitur quod differentia respectum alicuius
non est differentia quod falsum est, quia necessaria est differentia
et per se; ergo respectus ad quodcumque non potest ab ea tollere
rationem differentiae. Ad quod dicendum est quod non est inconveniens
quod differentia ut quid in se, non est differentia ut modus, tamen
necessario est differentia ut quid hoc est in se est vera
differentia, licet ut non habeat modum differentiae sed speciei.</p>
<p>Ad aliud dicitur quod habet modum speciei.</p>
<h3 class="western">Tertium dubium est. Quot sunt definitiones
differentiae secundum Porphyrium.</h3>
<p>[108b]</p>
<p>Solutio. Quinque, quarum duae sunt positae. Et tertia est, quod
aptum natum est dividere ea quae sub eodem genere posita sunt, talia
autem sunt species quae per differentia a se invicem distinguuntur.
Quarta est, qua differunt a se singula, id est, singulae species vel
singularia unius speciei a singularibus alterius speciei. Quinta
differentia est quod conducit ad esse rei et eius quod est esse rei
pars est, id est, differentia ducit ipsum genus secundum ad
constitutionem speciei. Et per hoc dicitur pars quidditativa ipsius
esse rei. Et haec est definitio quae convenit differentiae quae est
maximae propria, quia communis et propria non possunt dici partes
esse rei.</p>
<h3 class="western">Quartum dubium est. Quot sunt divisiones
differentiae.</h3>
<p> Solutio, possunt poni quattuor vel quinque per subdivisionem
unius membri. Prima est, differentiarum quaedam faciunt alteratum
quaedam faciunt aliud, differentia communis et propria faciunt
alteratum, quia diversitatem accidentalem. Differentia magis propria
facit aliud, id est, diversitatem essentialem. Secunda.
Differentiarum quaedam sunt separabiles quaedam inseparabiles.
Separabiles sunt differentiae communes, ut moveri, quiescere, sanum
esse, aegrum esse. Inseparabiles sunt, ut simum esse, aquilinum esse,
rationale, irrationale. Et ergo Porphyrius dicit a superioribus
incohantes, et caetera, quia non sumitur ista divisio per
subdivisionem membrorum primae divisionis, sed sumitur per divisionem
differentiae in communi. Tertia. Differentiarum inseparabilium,
quaedam sunt per se, quaedam sunt per accidens. Exemplum primi, ut
rationale irrationale susceptivus in disciplinae. Exemplum secundi ut
simum esse aquilinum esse. Et differunt membra istius divisionis,
quia differentiae per se accipiuntur in definitione quidditativa, et
faciunt aliud. Sed differentiae per accidens non accipiuntur in
definitione  nec faciunt aliud, sed alteratum. Secundo differentiae
per se non suscipiunt magis et minus. Et differentiae per accidens
suscipiunt magis et minus, et illa differentia membrorum secundum
subdivisionem est tertia divisio. Quarta divisio est vel quinta, quod
differentiarum per se, aliae sunt divisivae, aliae constitutivae.
Divisivae quidem generum et constitutivae specierum, sicut rationale
est differentia divisiva animalis, et constituit sub eo speciem,
scilicet, ‘hominem’, hanc etiam Petrus Hispanus ponit in textu.
Et si dicatur: “constituere et dividere sunt opposita; ergo non
potest eadem differentia esse divisiva et constitutiva”. Dicendum
est quod constituere et dividere non sunt opposita, sed constituere
et destruere, etiam ista non conveniunt differentiae respectu
diversorum, quia est divisiva generis et constitutiva respectu
specierum. Nec obstat tertia divisio in qua dicitur quod dividit ea
quae sub eodem genere posita sunt, quia dividere ibi accipitur, ut
idem est quod distinguere, genus vero dividit differentia, id est,
potestatem scindit.</p>
<h3 class="western">Quintum dubium est. Utrum sola species definitur
sicut corollariae infert Petrus Hispanus in textu.</h3>
<p>Et videtur quod non, quia divisio est explicita rei intellectio,
sed unumquodque universale per se intelligitur; ergo potest
unumquodque definire.</p>
<p>Et confirmatur, quia omnia universalia in textu definiuntur et
tamen non omnia sunt species.</p>
<p>Solutio. Sic, quia definitio dicitur quasi valde finitio,
intellectus autem rei non valde finitur nisi a prima potentia ad
ultimum actum comprehendatur res intellecta. Et hoc confirmatur in
simili, quia nihil est unum et perfecte finitum in sua substantia
realiter, nisi sit perfectum secundum actum et potentiam. In signum
cuius prima causa in qua nulla est potentia dicitur esse infinita
essentia et immensa, a cuius enarratione deficiunt linguae, et est
simpliciter indefinibilis; ergo ita erit in ratione quod nihil
dicitur valde finitum nisi a prima potentia rationis usque ad ultimum
actum fuerit perfectum, sed manifestum est quod talis perfectio soli
speciei specialissimae convenit; ergo illa sola est definibilis. Et
per analogiam ad illam species subalternae sed plus et minus
attingunt definitionis perfectionem. Ex quo patet quod bene
describitur definitio quod est oratio indicans esse rei per
substantialia. Substantialia habentia se per modum actus et
potentiae, alioquin non esset una, eo quod ex actu et potentia fit
duntaxat unum, sed  illud quod habet modum potentiae in ratione est
genus, et quod se habet per modum actus est differentia.</p>
<p>[109a]</p>
<p>Ad obiectum in oppositum est dicendum per interemptionem assumpti,
quia non quaelibet explicatio intellectus est definitio secundum
proprietatem sui nominis, sed potius quaedam notio quae subdividitur
in descriptionem et qualemcunque nominis declarationem. Et per idem
vadit confirmatio.</p>
<h2 class="western">Proprium dicitur quadrupliciter.</h2>
<p class="original-western">Primo modo dicitur proprium quod inest
alicui speciei, et non omni, ut esse medicum vel grammaticum convenit
alicui speciei, sed non omni. Secundo modo dicitur proprium quod
inest omni et non soli, ut esse bipedem inest omni homini, sed non
soli. Tertio modo dicitur proprium quod inest omni, soli, sed non
semper, ut canescere inest omni homini et soli, sed non semper quia
solum in senectute. Quarto modo dicitur proprium, quod appellatur
proprie proprium, et definitur sic: “Proprium est quod inest omni,
soli, et semper ut risibile inest omni homini, soli homini, et
semper”. Non ideo quod actu semper rideat, sed quod aptus natus est
ad ridendum, et hoc quarto modo proprium dicitur unum de quinque
praedicabilibus. Et definitur sic ab Aristotele: “Proprium est quod
inest omni soli et semper, et conversim praedicatur de re, et non
indicat quid est esse rei”, ut risibile inest homini. “Non
indicat quid est esse rei”, ponitur in definitione proprii, ad
differentiam definitionis. Definitio enim conversim praedicatur de
re, et indicat quid est esse rei, ut ‘substantia animata
sensibilis’ convertitur cum ‘animali’, et indicat quid est esse
eius, omne autem superius est de essentia sui inferioris. Definitio
enim sic definitur ab Aristotele: “Definitio est oratio quid est
esse rei significans. Proprium autem non indicat quid est esse rei”.</p>
<p>Determinatione facta de tribus praedicabilibus substantialibus,
superest nunc determinare de praedicabilibus accidentalibus. Et primo
de praedicabili illo quod accidit speciei quod vocatur proprium. Et
dividitur istud capitulum in quatuor partes secundum quod ponit
quattuor proprii acceptiones.</p>
<p>[109b]</p>
<p>Quo ad primum dicit quod proprium primo modo est quod inest alicui
speciei, cuius est proprium, et non omni supple individuo contento
sub illa specie, sicut esse grammaticum vel medicum per artem
grammaticae vel medicinae, convenit soli homini, ex quod ille solus
est susceptivus disciplinae, et non omni individuo illius speciei.
Secundo etiam dicitur proprium quod inset omni et non soli ut esse
bipedem inest omni homini sed non soli, quia etiam inest avibus.
Tertio dicitur proprium quod inest omni soli sed non semper, ut
canescere inest moni homini soli homini et non semper, quia solum
inest homini in senectute. Quarto dicitur proprium quod est proprie
proprium quod inest omni soli et semper, sicut risibile inest omni
homini soli homini et semper, non quod homo semper actum ridendi
exerceat, sed quia aptus natus est semper ad ridendum. Et hoc modo
ipsum est unum de quinque praedicabilibus definitum hoc modo, est
quod convenit omni soli et semper et conversim praedicatur de re, id
est, de specie, et non indicat quid est esse rei, sicut risibile
praedicatur de specie, scilicet, de homine conversim, id est,
universaliter et affirmative. Et non indicat quid est esse rei, ex
quo esse rei indicatur per genus et differentiam, et ergo ipsum
differt a definitione quae esse rei indicat, cuius est exemplum, ut
‘substantia animata sensibilis’ convertitur cum ‘animali’, et
indicat esse ipsius animalis, quia omnis definitio datur per
substantialia, omne autem superius est de essentia sui inferioris, et
ergo definitio dicitur ab Aristotele: “oratio indicans quid est
esse rei per substantialia”, prout in fine praecedentis capituli
dictum fuit.</p>
<h3 class="western">Circa textum sunt dubia. Primum est. Quare
proprium praecedit accidens commune.</h3>
<p>Solutio, quia proprium est accidens speciei, et convertibile cum
eadem praedicabile de ea in secundo modo perseitatis. Accidens vero
commune est accidens individui et praedicatur contingenter et
denominative de individuo; ergo praecedit proprium accidens.</p>
<h3 class="western">Secundum dubium est. An modi proprii sunt
sufficienter assignati.</h3>
<p> Et videtur primo quod non, quia Philosophus primo Topicorum ponit
tantum tres modos, scilicet, proprium quando, proprium ad aliquid, et
proprium simpliciter; igitur non sunt quattuor.</p>
<p>Secundo. Proprium secundum nominis sui rationem distinguitur
contra commune, sed secundus modus proprii videtur simpliciter,
coincidere cum communi eo quod inhaerentia eius non appropriatur
alicui speciei, sed potius cuidam communi innominato habenti rationem
generis vel communis analogi.</p>
<p>Tertio. Videtur esse aliquis modus conversus ad tertium modum quo
aliquid convenit omni et semper, sed non soli sicut videri potest de
albedine in nive quae convenit omni nivi sed non soli.</p>
<p>Solutio. Sic, quia omne proprium fluit de principiis essentialibus
speciei. Aut ergo principia speciei sunt adaequata ipsi speciei, aut
non. Si primum hoc est dupliciter, quia vel sunt transmutabilia vel
intransmutabilia. Si primum sic est tertius modus. Si secundum sic
est quartus modus. Si sint inadaequata hoc est dupliciter, ut
principia proprii excedunt principia speciei, et sic sumitur secundus
modus, quia in pluribus reperiuntur principia illius proprii quam
speciei sicut principia eius quod est esse bipedem etiam inveniuntur
in avibus. Si vero econtra principia speciei excedunt principia
proprii, tunc est proprium primo modo.</p>
<p>Ad obiecta in oppositum.</p>
<p>Ad primum est dicendum, quod Philosophus sub tribus positis primo
Topicorum, comprehendit quattuor hi positos, quia per proprium
simpliciter intelligit proprium quarto modo. Et per proprium quando,
proprium tertio modo et sub proprio ad aliquid comprehendit
Philosophus primos duos modos proprii, quia vel est sic ad aliquid
proprium, quod convenit soli, et sic est primus modus, vel sic quod
convenit omni, et sic est secundus modus.</p>
<p>[110a]</p>
<p>Ad secundum est dicendum quod nihil prohibet idem esse proprium et
commune, ad aliud et ad aliud relatum. Est enim proprium secundum
omnes tres modos primos; accidens commune, secundum sententiam
Philosophi primo Topicis, quod intelligitur, si comparentur talia ad
individua specierum quibus insunt per actualem inhaerentiam. Sed
propria sunt relata ad alias species a quibus quodammodo causaliter
dependent, sicut patet in ductive, quia ese grammaticum quantum ad
originalia principia dependet a specie humana, quae sola possidet
scientias adquisitas. Et esse bipedem, licet non praecise dependeat
ab homine dependet tamen a quadam formali virtute a qua fluit
potentia bipedaliter progrediendi quae secundum se est innominata, et
participat diversa nomina iuxta potestatem eorum, in quibus potestas
eius distribuitur. Et haec quidem formalis virtus secundum unam
partem suae potestatis invenitur in homine, ratione cuius paris; esse
bipedem dicitur proprium homini, non quidem simpliciter, sed ad
aliquid, in gratia huius formalis virtutis. Etiam canescere causatur
quantum ad proprietatem suae entitatis a complexione huius senis
inveterata, quod quidem senium provenit ex defectu naturalis virtutis
vitam conservantis. Dicitur autem secundum proprietatem suae
entitatis, quia licet aliquod simile canitiei videtur accidere
videtur accidere aliis animalibus; tamen illud non appellatur proprie
canities, sed grisicies.</p>
<p>Ad tertium est dicendum quod ille modus non est possibilis, eo
quod pro proprium respicit determinatam suae inhaerentiae causam, sed
multiformes et indeterminatae sunt causae accidentium inseparabilium
quae impediunt proprietatem eorum, ex aliis enim cygno. Proprium vero
secundum omnes suos modos respicit determinatam causam influentem ei
suam proprietatem.</p>
<h3 class="western">Tertium dubium. An proprium primo modo convenit,
soli et non omni.</h3>
<p>Et videtur primo quod non, quia id quod inest speciei convenit
omnibus individuis illius speciei; ergo proprium primo modo non inest
soli et non omni. Antecedens patet, quia sicut species inest omnibus
individuis, ita etiam consequens speciem.</p>
<p>Secundo arguitur contra exemplum: “Esse medicum, non convenit
soli homini; ergo non est proprium primo modo”. Antecedens patet,
quia convenit angelis, quia Raphael dicitur medicus. Secundo etiam
probatur, quia convenit canibus ut per Metristam dicentem. Conditione
bona sunt in cane bis duo dona. Est lingua medicus domino fidelis
amicus. Sentit odoratu fugit eis latro latratu.</p>
<p>Tertio. Esse medicum per artem medicinae convenit omni homini;
ergo dictum falsum. Antecedens patet, quia omnis homo est aptus natus
habere habitum medicinae.</p>
<p>Solutio. Sic quia proprium primo modo fluit ex principiis speciei
essentialibus sed non necessario, per hoc autem quod fluit ex
principiis essentialibus convenit soli, per hoc autem quod non
necessario, sed libere, concurrente intellectu et voluntate, non
inest omni individuo.</p>
<p>Ad obiecta in oppositum. Ad primum est dicendum, quod illud quod
inest essentialiter et necessario speciei etiam inest omni individuo
speciei, sed non opertet de illo quod inest accidentaliter, et oritur
 principiis speciei libere et contingenter.</p>
<p>Ad secundum est dicendum quod angelus non est medicus per habitum
medicinae studio et labore adquisitum sed concreatum.</p>
<p>[110b]</p>
<p>De cane vero dicendum est quod canis est medicus per naturam,
scilicet, per linguam sum qua desiccat ulcera et vulnera cum sit
porosa, sed est medicus per artem medicinae sive habitum.</p>
<p>Ad tertium quod est replica dicendum, quod esse medicum ut est
proprium primo modo non dicit aptitudinem, sed dicit actum.</p>
<p>Sed diceres: “Bene sequitur, omnis homo est aptitudine
risibilis; ergo est risibilis; ergo a simili bene sequitur, omnis
homo est aptitudine medicus; ergo est medicus”. Ad quod dicendum
quod non est simile, quia illa quae sunt propria primo modo sunt in
prima specie qualitatis, sed illa quae sunt in prima specie
qualitatis non denominant sua subiecta, nisi sint actu, sicut non
denominatur aliquis homo sciens, quia aptus natus est habere
scientiam, sed quia habet eam actu. Sed ea quae sunt in secunda
specie qualitatis dicunt aptitudines, et ergo sufficiunt denominare
sua subiecta apta nata ad hoc vel illud agendum.</p>
<h3 class="western">Quartum dubium est. An proprium secundo modo
convenit omni et non soli.</h3>
<p>Et videtur primo quod non, quia animal convenit omni homini et non
soli, et tamen non est proprium secundo modo; igitur definitio
inconveniens.</p>
<p>Secundo. Ultima differentia speciei non debet dici proprium
secundo modo, sed bipes est ultima differentia; ergo non est proprium
secundo modo. Minor probatur, quia homo communiter sic definitur est
animal gressibile bipes non alatum.</p>
<p>Tertio. Bipes non accidit homini; ergo non est proprium secundo
modo. Antecedens probatur, quia bipes importat duos pedes, sed pedes
sunt partes integrales substantiae quae nulli accidunt.</p>
<p>Quarto. Esse bipedem non convenit omni homini; ergo non est
proprium secundo modo. Antecedens probatur, quia aliqui homines sunt
uno pede truncati.</p>
<p>Solutio. Sic, quia tale proprium fluit necessario ex principiis
communibus diversis speciebus, per hoc autem quod fluit ex principiis
communibus sic convenit soli, per hoc vero quod fluit ex necessario
sic convenit omni.</p>
<p>Ad obiecta in oppositum.</p>
<p>Ad primum est dicendum, quod proprium secundo modo convenit, id
est accidit omni et non soli, sed animal non accidit homini, eo quod
est de essentia eius.</p>
<p>Ad secundum est dicendum, quod bipes non est differentia ultima,
sed per ipsum cum alio adiuncto circumloquimur bene differentiam
ultimam.</p>
<p>Ad tertium est dicendum quod esse bipedem non importat duos pedes
ex significato, quia sic importat aptitudinem habendi duos pedes, sed
ex connotato importat duos pedes.</p>
<p>Ad quartum est dicendum, quod esse bipedem non dicit actum sed
aptitudinem, iam omni homo est aptus natus habere duos pedes.</p>
<h3 class="western">Quintum dubium est. An proprium tertio modo
convenit omni sili et non semper.</h3>
<p>Et videtur primo quod non, quia canescere est proprium tertio modo
et tamen non convenit omni et soli. Antecedens patet quia multi sunt
qui non canescunt.</p>
<p>Secundo. Si convenit dicit aptitudinem, tunc canescere convenit
semper homini, quia homo est semper aptus natus habere canos crines.</p>
<p>Tertio. Canescere non convenit soli homini, quia etiam convenit
lupis et canibus.</p>
<p>Quarto. Canescere convenit hominibus in iuventute, sicut multos
videmus oculariter habere canos crines in iuventute.</p>
<p>Solutio. Sic, quia tale proprium fluit ex principiis essentialibus
speciei non sub quacumque dispositione, sed certa et determinata, per
hoc autem fluit ex principiis essentialibus sic convenit soli et
omni. Per hoc vero quod sub certa dispositione subiecti, sic non
convenit semper. Et propter hoc dicit Petrus Hispanus quod canescere
convenit homini in senectute, non quasi canescere in senectute sit
proprium tertio modo, sed canescere quod convenit homini in senectute
quia canescere in senectute secundum modum est proprium quarto modo,
licet non secundum rem.</p>
<p>[111a]</p>
<p>Ad obiecta in oppositum.</p>
<p>Ad primum est dicendum quod canescere, licet non conveniat omni
homini actu in senectute, tamen aptitudine, et sic convenit debet
dicere aptitudinem.</p>
<p>Ad secundum quod est replica, est dicendum quod convenit, ut dicit
aptitudinem debet construi cum omni et soli, et non cum illo
complexo, et non semper.</p>
<p>Ad tertium est dicendum quod lupi et canes non canescunt sed
grisescunt. Unde canicies ut dicit Albertus circa capitulum de
proprio: “oritur ex humido cerebri non bene terminato et digesto”.
 Sed grisescere potius provenit ex humoribus grossis totius corporis.
Et sic lupi per totum corpus grisescunt, et homines in capite
canescunt. Ut in pluribus tamen ut dicit Albertus in libro De
Animalibus etiam in aliis partibus canescunt, prout diffusae invenies
circa hunc locum in commentariis super Porphyrius.</p>
<p>Ad quartum est dicendum quod duplex est canicies, una est
naturalis, alia est innaturalis sive accidentalis. Canicies
innaturalis sive accidentalis bene convenit homini in iuventute, sed
naturalis convenit senibus. Canicies autem innaturalis sive
accidentalis causatur praecipue ex tribus causis: Primo ex magna cura
sive sollicitudine. Unde. Cura facit canos quavis homo nesciat annos.
Et Boethius in primo De Consolatione. Intempestivi funduntur vertice
cani. Et dolor aetatem iussit inesse suam. Secunda causa est laesio
capitis notabilis, qui per illam deficit calliditas, et homo canescit
in iuventute. Tertio est, malitia complexionis. Et propter hoc
phlegmatici et melancholici citius canescunt quam sanguinei vel
cholerici.</p>
<h3 class="western">Sextum dubium. An proprium quarto modo convenit
omni, soli, et semper.</h3>
<p>Et videtur quod non quia differentia ultima convenit omni, soli,
et semper, et tamen non est proprium quarto modo; igitur definitio
falsa.</p>
<p>Secundo sic. Nulla bona definitio debet dari per opposita, sed
ista datur per opposita; ergo non est bona. Minor probatur, quia omni
et soli opponuntur.</p>
<p>Tertio. Esse quantum quantitate continua, accidit soli corpori,
omni, et semper, et tamen quantum non est proprium quarto modo, quia
est accidens commune, ex quo ista. Corpus est quantum quantitate
continua, est per accidens. Et similiter dicendum est de colorato
respectu corporis mixti, quia omne corpus mixtum est coloratum, solum
corpus et semper.</p>
<p>Quarto. Risibile necessario convenit omni, soli, et semper, et
tamen non est proprium quarto modo; igitur et caetera. Secunda pars
antecedentis probatur, quia proprium non debet indicare quid est esse
rei, sed risibile indicat quid est esse rei, sicut patet dicendo:
“Homo est animal risibile”, igitur et caetera.</p>
<p>Solutio. Sic, quia iuxta superius dicta proprium quarto modo fluit
ex principiis speciei essentialibus et adaequate et
intransmutabiliter; ergo ipsum convenit omni, soli, et semper.</p>
<p>Ad obiecta in oppositum.</p>
<p>Ad primum est dicendum quod proprium quarto modo est quod semper
convenit, id est, accidentaliter inest suae speciei. Differentia vero
ultima inest essentialiter suae speciei, et sic non convenit speciei.</p>
<p>Ad secundum est dicendum quod non opponuntur, quia referuntur ad
diversa, quia omni refertur ad individua, et soli ad speciem, sicut
risibile inest omni individuo contento sub specie humana, et inest
soli speciei humanae.</p>
<p>Ad tertium dicendum, licet quantum quantitate continua perfecta
accidit semper corpori, ut semper, idem est quod omni tempore, non
tamen accidit semper corpori, ut idem est quod necessario quo modo
debet accipi in textu. Et simili modo dicendum est ad aliud
assumptum, quod coloratum excluditur per hoc quod dicitur soli,
scilicet, speciei, quia coloratum non fluit ex principiis speciei,
seu ex essentialibus principiis corporis mixti, sed ex principiis
individui contentis sub corpore mixto, et ergo non praedicatur per se
de corpore mixto, sed gratia suorum inferiorum.</p>
<p>[111b]</p>
<p>Ad quartum est dicendum quod risibile licet indicat quid est esse
rei accidentaliter tamen non essentialiter. Et homo modo dicit
Philosophus primo De Anima quod accidentia magnam partem conferunt ad
cognoscendum quod quid est, supple, a posteriori.</p>
<h3 class="western">Septimum dubium est. Utrum proprium quarto modo
acceptum sit distinctum praedicabile ad aliis.</h3>
<p>Et videtur primo quod non, quia omne praedicabile debet praedicari
de pluribus, sed proprium praedicatur de una sola specie; ergo non
est praedicabile. Minor probatur quia praedicatur tantum de illa
specie ex cuius principiis causatur.</p>
<p>Secundo sic. Species et proprium habent eadem principia; ergo non
sunt distincta praedicabilia, consequentia probatur, quia illa sunt
eadem quorum principia sunt eadem.</p>
<p>Tertio. Quaecumque habent eadem subiicilibia illa non
distinguuntur a se invicem praedicabiliter, sed proprium et species
habent eadem subiicibilia; ergo non distinguuntur praedicabiliter.</p>
<p>Solutio. Sic, ut superius in enumeratione praedicabilium patuit,
quia habet modum praedicandi distinctum ab omnibus aliis, eo quod
praedicatur in quale accidentale convertibile.</p>
<p>Ad obiecta in oppositum.</p>
<p>Ad primum est dicendum, quod licet praedicatur de una sola specie,
tamen praedicatur de multis individuis contentis sub illa specie, et
ergo nedum inest soli, sed etiam inest omni individuo illius speciei,
praedicatur enim de specie per inclinationem ad individua, et non de
specie abstracta ab individuis.</p>
<p>Ad secundum est dicendum, licet habeant eadem principia
materialiter, non tamen formaliter, quia non in eodem genere esse
principiantia, quia speciem principiant intrinsece et formaliter, et
inquantum accipiuntur per modum potentiae et actus. Et proprium
principiant extrinsece per habitudinem totius essentiae ad actus sive
operationes consequentes, ut dicit Albertus. Et ergo non oportet
proprium esse substantiam, et per idem solvitur argumentum quo argui
posset. Ex substantia non fit nisi substantia.</p>
<p>Ad tertium est dicendum, quod maior non est simpliciter vera, quia
praedicabilia non distinguuntur penes subiicibilia se penes diversos
modos praedicandi de subiicibilibus. Vel dicendum est ad minorem,
quod non habent eadem subiicibilia formaliter species proprium et
accidens quia si individua considerentur quo ad principia
essentialia, quae sunt haec materia et haec forma, si sunt
subiicibilia speciei. Si vero quantum ad illa accidentia quae
consequuntur ipsa individua gratia speciei, sic sunt subiicibilia
proprii, sicut hoc risibile hoc flebile. Si autem secundum quod
includunt conditiones individuantes, sic sunt subiicibilia
accidentis.</p>
<h3 class="western">Octavum dubium est. Quare proprium non definitur
per praedicari sicut alia praedicabilia.</h3>
<p>Solutio. Modus praedicandi ipsius proprii satis innuitur in
definitione, quia per hoc quod dicitur inest omni denotatur quod
praedicatur in quale. Et per hoc quod dicitur conversim denotatur
sufficienter quod praedicatur convertibiliter. Et talis est modus
praedicandi istius praedicabilis convertibilis cum eo.</p>
<h3 class="western">Nonum dubium est. Quomodo risibile ostenditur
proprium esse homini. Et similiter flebile.</h3>
<p>[112a]</p>
<p>Solutio Alberti, quia haec causantur ex principiis intrinsecis
hominis, ex quo enim homo est ratiocinativus; ergo est admirativus de
visis et auditis, et universaliter sensu apprehensis, et per
consequens disciplinae susceptivus et per hoc inquisitivus, et tandem
inventivus, et ergo si inventum est delectabile et conveniens tunc
sequitur delectatio et spirituum ad membra exteriora protensio, et
per consequens risus qui est signum interioris risus sive
delectationis, cui secundum Philosophum nihil est contrarium. Si vero
inventum est tristabile, sic sequitur humidi lacrimabilis expressio,
quae vocatur fletus. Et quia mulieres magis tristes sunt ex natura et
venas habent magis molles quam viri; ergo citius flent, et magis sunt
flebiles quam viri.</p>
<h2 class="western">Accidens est quod adest et abest praeter subiecti
corruptionem, ut album, nigrum, sedere et non sedere.</h2>
<p class="original-western">Haec enim possunt adesse homini et abesse
praeter subiecti corruptionem. Definitur autem accidens secundo sic:
“Accidens est quod neque est genus, neque species, neque
differentia, neque proprium. Inest autem rei. Vel sic: Accidens est
quod contingit eidem inesse et non inesse, ut album, nigrum, sedere,
et caetera”.</p>
<p class="original-western">Et de his duabus ultimis definitionibus
dicit Aristoteles: “Est autem accidentis definitio secundo a melior
quam prima, quia ad intelligendum primam definitionem necesse est
scire quid sit genus, quid species, et sic de aliis. Secunda autem
per se definita est ad cognoscendum quid est quod dicitur per ipsam”.</p>
<p>Postquam Petrus Hispanus se expedivit de quattuor praedicabilibus
principalibus, in ista parte determinat de quinto praedicabili. Et
dividitur istud capitulum in duas partes principales, quia primo
determinat de accidente quidditative, secundo divisive. Secunda ibi:
“Accidentium aliud separabile”. Prima pars dividitur in tres
partes, secundum quod ponit tres definitiones, quarum prima est:
“Accidens est quod adest et abest, id est, aptum natum est adesse
et abesse subiecto praeter subiecti corruptionem”. Ex quo enim sui
potentia subiectum non constituit, bene sequitur quod sui absentia
subiectum non corrumpit. Et exemplificat de duplici accidente
communi, quorum unum praedicatur in quale, et reliquum in quomodo se
habet. Exemplum primi est ut album, nigrum, quae praedicantur in
quale de homine sive Sorte. Cum enim quaeritur: “Qualis est
sortes”, convenienter respondetur: “est albus”, “est niger”.
Exemplum secundi, ut sedere, stare, illa enim praedicantur in quomodo
se habet. Cum quaeritur: “quomodo se habet Sortes”, dicimus:
“sedet”, vel “stat”, et possunt adesse homini et abesse
praeter corruptionem hominis. Secunda definitio est: “Accidens est
quod neque est genus, neque species, neque differentia, neque
proprium, inest autem rei, id est, subiecto suo”. Tertia est:
“Accidens est quod contingit eidem inesse et non inesse”. Id est.
“Accidens habet ad suum subiectum contingentem habitudinem, et in
suo subiecto causam mutantem et variabilem”. Et de his duabus
definitionibus dicit Petrus Hispanus cum Philosopho primo Topicorum
quod secunda melior quam prima, ex quo ad intelligendum primam
oportet intelligere necessario quid genus, quid species, quid
differentia, quid proprium. Secunda vero per se manifesta est et
nota, ita quod ad notitiam eius non requiritur aliorum notitia.</p>
<p>[112b]</p>
<h3 class="western">Circa textum nunc expositum moventur quaestio. An
proprium quartum universale, sit praedicabiliter a realiter
distinctum a communi accidente.</h3>
<p>Et arguitur primo contra suppositum, quod proprium non sit
universale, quia proprium et universale distinguuntur, ex quo
proprium est quod uni soli convenit. Sed universale est quod aptum
natum est esse  in multis.</p>
<p>Secundo sic. Proprium abesse substantiae sive speciei suae; ergo
non est distinctum contra accidens. Consequentia probatur per
definitionem accidentis. Antecedens probatur, quia substantia
praecedit accidens tempore; ergo tempore est quando nullum sibi inest
accidens, ut de accidente ibi Philosophus loquitur; ergo substantia
est sine proprio.</p>
<p>Tertio sic. Omnis potentia passiva est potentia contradictionis,
ut dicit Philosophus ix Metaphysicae, sed subiectum est in potentia
passiva ad proprium, quia est materia eius in qua, ergo potest esse
sub proprio, et eius opposito; ergo proprium non necessario semper
inest, non ergo distinguitur ab accidente.</p>
<p>Quarto sic. Proprium vel est substantia vel accidens. Non
substantia, quia omnis substantia est essentialiter eadem alii, vel
essentialiter diversa. Proprium non est substantia essentialiter
diversa a specie, quia si sic non posset praedicari de specie, nec
est substantia essentialiter eadem cum specie, quia sic poneretur in
definitione speciei, cum definitio explicat totum esse speciei sive
definiti; igitur proprium est accidens.</p>
<p>Et confirmatur quia omne quod est in composito propter materiam et
formam est accidens, proprium vero est in composito propter materiam
et formam; ergo est accidens, et per consequens non est distinctum ab
accidente.</p>
<p>In oppositum est Petrus Hispanus. Et ponitur iste discursus:</p>
<h3 class="western">Maior. Accidens quintum praedicabile oritur ex
principiis transmutabilibus primae substantiae, de ipsa etiam in
quale inconvertibiliter praedicabile.</h3>
<p class="original-western">Minor. Speciei vero et proprii sunt eadem
secundum substantiam principia, licet in modo causandi sin diversa.</p>
<p class="original-western">Conclusio. Igitur proprium convertibile
cum specie, differt praedicabiliter a communi accidente.</p>
<p>Maior propositio patet, quia affectus sequitur legem suae causae.
Cum igitur accidens iuxta primam sui definitionem potest adesse et
abesse, sequitur quod oritur a principiis transmutabilibus. Dicuntur
autem principia transmutabilia, principia complexionalia, quae salva
substantia rei transmutari possunt.</p>
<p>Et inde etiam est quod praedicatur inconvertibiliter de prima
substantia, ex quo enim oritur ex illis principiis quae pluribus
individuis sunt communia, et etiam individuis plurium specierum;
planum est quod cum nullo individuo convertibiliter se habet.</p>
<p>Minor patet ex his quae dicta sunt in praecedenti capitulo, ubi
dictum fuit quod species et proprium habent eadem principia, licet in
alio et in alio genere causae, cum sint principia speciei in genere
causae formalis, et proprii in genere causae efficientis, sicut
animal et rationale principiant intrinsece hominem, et extrinsece
sive effective risibile.</p>
<p>Conclusio sequitur ex praemissis, quia nedum differunt penes suos
modos praedicandi, sicut genus, species et differentia, sed etiam
differunt ut res quaedam prout liquet ex his quae dicta sunt.</p>
<p>[113a]</p>
<p>Ad obiecta in oppositum.</p>
<p>Ad primum est dicendum quod proprium et commune respectu eiusdem
opponuntur, sed non respectu diversorum. Iam proprium quartum
praedicabile est proprium respectu speciei, sed est commune omnibus
individuis contentis sub specie.</p>
<p>Ad secundum est dicendum quod illa propositio est intelligenda per
se, quia substantia ex sua ratione non repugnat praecedere omne
accidens, cum secundum se, ipsa ab accidente non dependeat, per
accidens tamen semper accidens est, quando substantia est quia
consequitur immediate esse substantiae. Nec est inconveniens
propositionem per se veram; essem impossibilem per accidens quia ut
dicitur sexto Physicorum: “Omni motu contingit accipere motum
velociorem”, quod verum est respiciendo ad modum secundum eius
rationem generalem, sicut ibi loquitur Philosophus, et in octavo
Physicorum dicit idem, quod omnis motus est determinate velocitatis
et tarditatis. Quod verum est comparando motum ad determinata
moventia et mobilia, secundum quam rationem loquitur ibi.</p>
<p>Ad tertium est dicendum quod omne quod est tantum in potentia
passiva ad aliquid, est in potentia contradictionis ad illud.
Subiectum autem respectu proprii non est solum in potentia passiva,
sed in potentia effectiva, quia effective est proprium a subiecto.</p>
<p>Sed forte diceres: “Materia et efficiens non coincidunt per
Philosophum secundo Physicorum; igitur subiectum respectu proprii non
est materia et efficiens”. Ad quod dicendum est quod dictum
Philosophi intelligitur de materia ex qua, et efficiente per
transmutationem, et non de materia in qua et efficiente sive
transmutatione, cuiusmodi materia et efficiens est subiectum respectu
passionis propriae.</p>
<p>Ad quartum est dicendum quod proprium bene est accidens
praedicamentale, quia non est substantia, sed  non est accidens
praedicabile, de quo est hic sermo. Et eodem modo dicendum est ad
confirmationem.</p>
<p>Sed contra ista arguitur sic. Si sumatur accidens aliquod commune
sive praedicabile, aut hoc inest huic subiecto per se, aut non. Si
primum, sic non est accidens commune sed proprium. Si non inest per
se sed per accidens, per hoc quod inest alii, tunc aut inest illi
alii per se, et sic iterum redit primum, scilicet, quod est proprium.
Si vero semper inest per accidens, tunc in subiectis procederetur in
infinitum. Ad quod dicendum sive praeiudicio quod accidens quodlibet
inest alicui subiecto per se, accipiendo per se ut idem est quod sine
medio, et in illo subiecto est status. Sed non quodlibet inest per
se, ita quod egrediatur per se ex principiis illius subiecti, quomodo
accipitur per se in secundo modo perseitatis. Sicut album si inest
homini per accidens, tunc inest superficiei per se, id est,
immediate, sed non ut per se dicit causam.</p>
<h3 class="western">Circa textum expositum sunt dubia. Primum est. An
accidens consideratum in proposito a Petrus Hispanus sit universale.</h3>
<p>Et videtur primo quod non, quia omne receptum in alio, recipitur
ad modum eius in quo est, sed accidens est in singulari ut dicit
Philosophus quinto Metaphysicae, capitulo de eodem; ergo accidens
commune est singulare. Et illus est de quod est hic sermo, ut patet
per Porphyrium, capitulo de genere in divisione quam ponit ad
notificandum definitionem generis, ubi dicit: “Et accidentia
communiter et non alicui propria; igitur non est tale universale”.</p>
<p>Secundo. Nulla species ipsius universalis vere inest singulari,
sed accidens hic definitum ver inest singulari; igitur non est
species universalis, et per consequens non est universale. Mario est
manifesta, quia hace est falsa: “hoc animal est genus”. Et ista:
“iste homo est species”. Minor probatur, quia hace est vera:
“haec albedo est accidens”,  quia definitio accidentis, scilicet,
quod adest et abest dicitur de hac albedine; ergo accidens hic
definitum non est species universalis.</p>
<p>[113b]</p>
<p>Solutio. Sic, ut hic sumitur. Sed notandum est quod accidens
sumitur multipliciter: Uno modo ut est nomen primae intentionis, et
sic est aequivocum, ut dicitur octavo Metaphysicae. Alio modo
accipitur ut idem est quod contingens ut in paucioribus. Tertio ut
est idem quod adveniens enti in actu post eius completum esse. Et hoc
modo dividitur ens in substantiam et accidens, et est aequivocum ad
decem praedicamenta. Alio modo est nomen secundae intentionis et sic
uno modo est idem quod extraneum. Et sic accipitur in Elenchis in
fallacia accidentis. Secundo modo vocatur aliquid causatum ex
operatione nostri intellectus. Et sic omnia quinque universalia:
genus, species, differentia sunt accidentia. Tertio modo significat
idem quod praedicatum non essentiale. Et sic distinguitur contra
praedicatum essentiale, et est commune duobus ultimis universalibus.
Quarto modo significat idem quod praedicatum non essentiale nec per
se nec convertibile, et sic est quintum universale. Et hoc modo
sumptum praedicatur de pluribus. Et habet modum praedicandi
distinctum ab aliis. Sicut enim praeter materiam et formam et
accidentia egredientia per se ex illis principiis est reperire aliqua
consequentia, essentiam non per se nec convertibiliter, sic praeter
dictos modos praedictos praedicandi in quid, in quale essentiale et
accidentale convertibiliter; est alius modus praedicandi in quale
accidentale non convertibiliter, sumptus a modo essendi in re. Et id
quod sic praedicatur dicitur accidens ut hic sumitur in quod
dividitur universale per istum modum praedicandi, sicut in alia per
alios modos praedicandi.</p>
<p>Ad obiecta in oppositum.</p>
<p>Ad primum est dicendum, quod haec intentio accidens est in
subiecto communi, ut in ‘albo’, vel in aliquo simili, cui
applicatur sicut species in hoc communi subiecto ‘homo’.
Aristotelis vero dictum quinto Metaphysicae, intelligitur de illo cui
applicatur haec intentio accidens, sicut est album, nigrum, quia
illud primo inest singulari, quia non consequitur principia speciei
secundum se.</p>
<p>Sed contra instatur sic. Si illud cui applicatur haec intentio
accidens sit in singulari primo, ergo iuxta praedicta ipsum est
singulare; ergo intentio quae est in illo sicut in obiecto ad minus
est singularis; igitur sequitur idem inconveniens quod prius.</p>
<p>Ad quod dicendum est, quod illud cui applicatur haec intentio,
sicut si ponatur “hoc esse album vel nigrum”, hoc secundum esse
materiale est in singulari primo. Sed illo modo non est subiectum
intentionis, sed secundum quod consideratur ab intellectum. Et hoc
modo est ei extraneum esse in singularibus et ergo committitur
fallacia accidentis.</p>
<h3 class="western">Secundum dubium est. An prima definitio
accidentis sit conveniens et bona, in qua dicitur.  Accidens est quod
adest et abest praeter subiecti corruptionem.</h3>
<p>Et videtur primo quod non, quia nulla definitio bona debet dari
per opposita copulative sumpta. Sed ista datur per opposita
copulative sumpta; ergo non est bona. Minor probatur, quia accidens
est quod adest et abest et illa sunt opposita coniuncta copulative.</p>
<p>[114a]</p>
<p>Secundo sic. Accidens est universale, universale autem est cuius
natura est immutabilis, ut dicitur primo Posterioris; ergo male
dicitur quod accidenti convenit adesse et abesse, quae sonant
permutabilitatem. Tertio. Aliquod accidens commune necessario inest,
sicut quantitas inest homini, nigredo corvo, et albedo cygno. Omnia
autem talia sunt accidentia; probatur quia omne praedicatum non
essentiale vel est proprium, vel accidens ut hic sumitur. Quando
autem dicitur: “homo est quantus”, quantum est praedicatum non
essentiale, et non proprium; ergo accidens. Et similiter dicendum est
de nigredine in corvo, et albedine in cygno.</p>
<p>Quarto. Accidens abest, ergo non est, quia non manet separatum a
subiecto, et si accidens non est, subiectum non est, quia sunt
relativa, quia omnis species universalis est relativam; ergo
accidens, et non videtur dici nisi ad illud cuius est accidens, et
illud est subiectum, ergo.</p>
<p>Quinto. Illud quod semper est in subiecto subsistens non abest
subiecto, sed accidens semper est in subiecto subsistens; ergo non
abest subiecto. Maior est manifesta. Minor probatur per Porphyrium.</p>
<p>Sexto. Mors et combustio sunt accidentia, et tamen non possunt
adesse praeter subiecti corruptionem; ergo definitio non est bona.
Secunda pars antecedentis probatur quia mors contrariatur subiecto;
ergo non potest adesse subiecto praeter sui corruptionem.</p>
<p>Septimo. Capitulum potest adesse et abesse praeter subiecti
corruptionem, et tamen non est accidens; ergo non est definitio bona.</p>
<p>Octavo. Definitio ista convenit formae substantiali; ergo non
videtur bona. Antecedens patet quia illa potest adesse et abesse
materiae praeter materiae corruptionem, ex quo materia mane
ingenerabilis et incorruptibilis secundum Philosophum primo
Physicorum.</p>
<p>Solutio. Sic quia accidens iuxta sui nominis interpretationem
dicitur quasi ab alio cadens, vel ad aliud; ergo in se ipso non habet
causam suae inhaerentiae, sed accommodat ipsam a subiecto. Quia vero
quo ad eius realem inhaerentiam supra quam fundatur eius
praedicabilitas dependet a principiis individui quae varia sunt et
indeterminata ac transmutabilia propter materiae conditionem quae non
sinit aliquam formam in ea permanere intransmutabiliter, sed
machinatur per privationem et contrarietatem circumstantem ad
huiusmodi formae transmutationem. Ideo bene dicitur adest nedum, sed
etiam abest, ad significandum mutabilem eius naturam. Quia vero
unumquodque accidens est adventicium suo subiecto, ut vult Porphyrius
in suis comitatibus, ideo destructo eo, non omnem subiectum destrui
seu corrumpi, et ideo bene dicitur praeter subiecti corruptionem..</p>
<p>Ad obiecta in oppositum.</p>
<p>Ad primum est dicendum quod adest et abest in definitione
important actus praedicabiles secundum quod huiusmodi, sed tales ut
dictum fuit circa capitulum de speciem sunt aptitudinales, sed nihil
prohibet in eodem subiecto opposita esse secundum aptitudinem, et per
consequens accidens simul habere aptitudinem inhaerendi suo subiecto,
et non inhaerendi, licet secundum actum non sit  possibile ipsum
accidens eidem subiecto adesse et abesse.</p>
<p>Ad secundum est dicendum sicut dictum est quod adesse et abesse ut
dicunt aptitudines conveniunt accidenti in universali, sed ut dicunt
actus seu actualem inhaerentiam vel non inhaerentiam, sic conveniunt
accidenti in particulari et non capiuntur sic in definitione.</p>
<p>Sed contra hoc arguitur sic. Iuxta superius dicta, adesse idem est
quod aptum natum affirmative praedicari, sed hoc convenit accidenti
in particulari, sicut est ‘hoc album’, ‘hoc nigrum’; ergo
definitio convenit accidendi in particulari, et non tantum in
universali. Ad quod dicendum est quod licet illae particulae
conveniant in accidenti particulari, non tamen tota definitio, quia
loco generis ponitur universale. Iam accidens particulare non est
universale, sed individuum sive individuatum.</p>
<p>[114b]</p>
<p>Sed diceres: “Hic definitur accidens universale, sed sub
accidenti universali continentur accidentia particularia; ergo illa
definitio convenit accidentibus particularibus. Ad quod dicendum est
quod hic definitur accidens universale pro significato sive pro
secunda intentione, et sic definitio convenit accidentibus
particularibus pro significato contentis univoce sed modum ad minus
sub accidente pro significato in communi. Et hoc modo album, nigrum,
calidum, ut accidentia continentur sub accidente, sed non convenit
alicui particulari accidenti quod non continetur univoce sub
accidente praedicabili pro significato. Quomodo autem particularia
accidentia pro significato apta nata sunt praedicari de pluribus,
patet in simili de generibus et speciebus. Cum enim arguitur: “Genus
verificatur de omnibus inferioribus suarum specierum”. Si ergo ista
est vera: “Species est universale”, illa etiam erit vera: “haec
species est universale, quae tamen est singulare et individuum”.
Dicimus, licet individuum est universale non possunt verificari de
eodem eadem praedicatione, puta ambo univoce, vel denominative; tamen
bene diversa praedicatione, quia individuum pro secunda intentione
est per praedicationem identicam in individuum, et secundum
praedicationem denominativam universale. Et sic individua generis, ut
hoc genus, illud genus, et individua speciei ut haec species, illa
species pro significato sunt universalia univoce quodammodo, quia
‘hoc genus’ est illa modo animal, et ‘haec species’, homo vel
asinus, sed individua sunt denominative, quia sic est ‘hoc animal’
vel ‘hic homo’, et illa sunt individua. Et ita potest dici quod
‘hoc genus’, ‘haec species’, possunt praedicari de pluribus,
quia ‘hoc genus’ est suum obiectum, scilicet, animal, et ‘haec
species’ est homo, et per hoc dicuntur praedicari de pluribus, et
sic est ibi praedicatio inordinata subiecti de accidente, cum dicitur
“hoc genus est animal”, “haec species est homo”.</p>
<p>Ad tertium dicendum quod licet talia accidentia non possunt abesse
suis subiectis consideratis secundum esse complexionale secundum rem,
possunt tamen abesse secundum rationem et intellectum praeter
subiecti corruptionem, id est, destructionem essentialis intellectus
subiecti. Nec est simile de proprio quia accidens commune abest suo
subiecto per positionem sui oppositi, praeter subiecti corruptionem,
non autem sic est de proprio. Id est, accidens est praedicatum non
essentiale subiecto, sub cuius opposito potest subiectum intelligi
complete sine repugnantia intellectuum. Non autem sic proprium inest,
sed ipsum convenit suo subiecto convertibiliter, accidens vero
commune non. Inde etsi omnis homo sit quantus, non tamen omne quantum
est homo. Et eodem modo dicendum est de nigredine in ordine ad
corvum, et albedine in ordine ad cygnum.</p>
<p>Ad quartum est dicendum, quod si accidens abest ut hic sumitur
abesse, non sequitur ipsum non esse, quia intelligitur sic, quod
subiectum est aptum natum intelligi sub opposito illius accidentis,
et ergo non sequitur quod non sit. Etiam non est inconveniens
accidens secundum esse particulare, quod habuit in hoc, vel illo
subiecto corrumpi, et manere secundum esse universale, quo modo
abstrahit ab hoc et ab illo subiecto. Ad probationem vero dicendum
est quod illud quod est subiectum bene manet accidente destructo,
quia subiectum est prius accidente, et ab eo non dependet.</p>
<p>Ad quintum est dicendum quod accidens quandiu est, semper est in
subiecto subsistens, sed quando non est in subiecto, tunc est
corruptum secundum hoc esse materiale quod in subiecto habuit.</p>
<p>Ad sextum est dicendum quod mors non proprie est accidens
praedicabile, sed potius mori, et eodem modo comburi. Et tunc ad
argumentum est dicendum quod mori accipitur dupliciter. Uno modo ut
dicit instantaneam principiorum vitae dissolutionem. Et hoc modo est
privatio vitae reducta ad idem genus cum suo habitu et non est
accidens illo modo acceptum. Secundo potest dicere actualem
principiorum vitae dissolutionem quae consistit in frigiditate et
siccitate vincentibus calorem naturalem, et humidum radicale. Et sic
est accidens non destruens subiectum in ratione subiecti
consideratum, sed potius in ratione obiecti. Et eodem modo dicendum
est de comburi, combustibile enim licet per combustionem corrumpatur,
hoc tamen non convenit ei in ratione subiecti, sed obiecti, qua per
eius siccitatem et per temperamentum aliarum qualitatum elementarium
contrariatur simplici virtuti activae ignis, et efficitur obiectum
operatione eius. Ex quo patet quod combustio. Ex quod patet quod
combustio accepta ut dissolutio domus quo ad formam suae compaginis
esset dumtaxat accidens. Inquantum vero est incineratio partium
integrantium domum, sic est substantialis corruptio ad genus
substantiae reducta per naturam sui termini qui est ignis et per
naturam sui habitus quem privat, scilicet, esse ligni et lapidis.</p>
<p>[115a]</p>
<p>Ad septimum est dicendum, quod capitium non est accidens quia est
abstractum. Accidens vero hic consideratum est notio totius esse
respectu subiecti ut dicit Alpharabius. Etiam capitium excluditur per
illam particulam adest et abest, quia adest valet tantum sicut
aptitudinaliter affirmative praedicatur, et abest id est
aptitudinaliter negative praedicatur. Et per hoc etiam excluduntur
omnia abstracta accidentium quae praedicari non possunt de subiecto,
ex quod ista praedicatio non est bona: “Sortes est albedo”, vel
“Sortes est nigredo”.</p>
<p>Ad octavum dicendum dicendum est, quod licet formae substantiales
possunt adesse et abesse alicui enti incompleto praeter talis entis
corruptionem. Non tamen  possunt abesse alicui enti completo et
perfecto, subiectum autem in definitione pro ente completo accipitur.</p>
<p>Sed diceres, ‘album’ etiam est accidens praedicabile et tamen
non postes abesse enti completo, quia est in quantitate, scilicet, in
superficie, quae est ens imperfectum.</p>
<p>Ad quod dicendum est, quod superficies est tantum subiectum quo,
sed subiecta completa est subiectum quod.</p>
<h3 class="western">Secundum dubium est. An accidens convenienter
describitur secunda definitione.</h3>
<p> Et videtur primo quod non, qua nulla definitio debet esse
negativa ista est huiusmodi; ergo non est bona. Maior probatur, quia
negatio nihil notificat.</p>
<p>Secundo. Accidens potest esse genus et etiam species, quia color
est genus et tamen est accidens, et similiter albedo est species et
tamen est accidens.</p>
<p>Solutio. Licet haec descriptio per se et absolute nihil notificat,
tamen ex suppositione convenienter notificat et explicat accidentis
quidditatem, primum est manifestum ex obiectis. Secundum declaratur,
quia hoc nomen infinitum quod supponit quod accidens sit
praedicabile, et per illa abnegationes remotis ab eo intentionibus
aliorum quattuor praedicabilium sufficienter innotescit, quod
residuum praedicabile sit accidens, cui convenit inesse suo subiecto.
Causa autem quare hoc modo potius notificatur quam alia praedicabilia
est ista, quia alia praedicabilia necessaria sunt et quo ad eorum
essentiam, et quod ad eorum inhaerentiam. Sed accidens quod ad eius
inhaerentiam cadit a necessitate, in quo quidem casu privat
quodammodo alia praedicabilia. Privat quidem necessitatem
inhaerentiae in aliis repertam. Et ideo per abnegationem aliorum
congrue describitur.</p>
<p>Ad obiecta in oppositum dicendum est, quod nulla definitio debet
esse pure negativa, sed haec non est pure negativa, quia in fine
additur inest autem rei.</p>
<p>Ad secundum est dicendum, quod ‘color’ et ‘albedo’ non
sunt accidentia praedicabilia, sed praedicamentalia.</p>
<p>Et si dixeris: “‘Coloratum’ et ‘album’ sunt accidentia
praedicabilia, et tamen ‘coloratum’ est genus et ‘album’ est
species.</p>
<p>[115b]</p>
<p>Dicendum est quod ‘coloratum’ et ‘album’ capiuntur
dupliciter: Uno modo in ordine ad sua inferiora, et sic ‘coloratum’
est genus, et ‘album’ est species. Alio modo capiuntur in ordine
ad subiecta quibus insunt. Et sic dicuntur accidentia, nec hoc est
inconveniens quod unum et idem sit genus species et accidens respectu
diversorum.</p>
<h3 class="western">Tertium dubium est. An accidens sit convenienter
tribus definitionibus definitum.</h3>
<p>Et videtur primo quod non, quia unius definiti erit tantum una
definitio, ‘accidens’ est unum definitum; ergo eius erit tantum
una definitio.</p>
<p>Solutio. Sic, quia primis duabus definitionibus definitum est
accidens in ratione praedicabilis. Sed tertia definitione definitur
inquantum est praedicatum dialecticum probabiliter suo subiecto
inhaerens. Omnis autem probabilis inhaerentia si per causam
determinetur erit causa contingenter influens, eo quod discursus
probabilis constituit opinionem quae est habitus ex principiis
contingentibus genitus.</p>
<p>Ad obiecta in oppositum est dicendum, quod unius definiti eodem
modo sumpti una est definitio. Sed diversimode sumpti bene possunt
esse plures definitiones sic autem est in proposito, ut in solutione
principali patuit.</p>
<h3 class="western">Accidentium aliud separabile, ut albedo in
homine.</h3>
<p class="original-western">Aliud inseparabile, ut nigredo in corvo
et Aethiope, et album in cygno, licet enim nigrum inseparabiliter
accidat corvo, tamen hoc non est contra definitionem in qua dicitur,
quod potest adesse et abesse praeter subiecti corruptionem, quia ut
vult Porphyrius, corvus potest intelligi albus et Aethiops nitens
candore praeter subiecti corruptionem.</p>
<p class="original-western">Item accidentium aliud commune, ut album,
nigrum. Aliud proprium, ut albedo Sortis.</p>
<p>In ista parte Petrus Hispanus notificat accidens divisive. Et
dividitur in duas partes principales, secundum quod duas ponit
divisiones, secunda ibi. Accidentium aliud commune aliud proprium.
Prima pars dividitur in duas, in quarum prima facit quod dicendum
est. Et in secunda respondet cuidam tacite obiectioni, ibi. Et licet.
Quo ad primum dicit quod accidens dividitur in separabile et in in
separabile. De primo exemplum est, ut stare, sedere, et similia
dicuntur accidentia separabilia, quia faciliter suo suo subiecto
abesse possunt. De secundo, ut nigredo est inseparabile a corvo et
Aethiope, et albedo a cygno.</p>
<p>Tunc ibi: “Et licet nigredo”. Respondit Petrus Hispanus tacite
quaestioni quae posset fieri contra istam divisionem hoc modo, si
esset aliquod accidens inseparabile a suo subiecto, sicut nigredo a
corvo, et albedo a cygno, tale non deberet dici accidens, quia
accidens potest adesse et abesse iuxta definitionem superius positam.
Ad quod respondet, licet nigredo inseparabiliter accidat corvo et
Aethiope, tamen hoc non destruit definitionem in qua dicitur posse
adesse et abesse praeter subiecti corruptionem, quia ut dicit
Porphyrius, corvus potest intelligi albus et Aethiops nitens candore,
id est, albedine praeter corruptionem subiecti.</p>
<p>Tunc ibi: “Accidentium aliud”. Ponit secundam divisionem
accidentis dices quod accidentium aliud est commune aliud proprium.
Commune dicitur quod non est ad unum subiectum determinatum, ut
albedo, nigredo, proprium vero quod uni per individuationem est
appropriatum, ut albedo Sortis vel Platonis.</p>
<p>[116a]</p>
<h3 class="western">Circa textum incidunt dubia. Primum est. An
accidens bene divisum est in separabile et inseparabile.</h3>
<p>Et arguitur primo quod non, quia omne accidens secundum
definitionem superius habitam esse separabile cum potest adesse at
abesse; igitur nullum est inseparabile.</p>
<p>Secundo. Accidens inseparabile nullo modo videtur posse abesse,
quia si aliquo modo abesset secundum illum modum esset separabile, et
sic idem esset separabile et inseparabile, quod est inconveniens.</p>
<p>Et confirmatur quia accidens inseparabile videtur coincidere cum
proprio, quia consequitur totam speciem sicut est videre de albedine
respectum cygni et de nigredine respectum corvi et Aethiops.
Aethiopes enim secundum totam eorum speciem sunt nigri.</p>
<p>Tertio. Sicut proprium est substantiae in subiecto non esse, ita
proprium  est accidenti in subiecto esse, proprium autem convenit
omni soli et semper; ergo omne accidens semper est in subiecto
subsistens, et per consequens nullum est separabile.</p>
<p>Quarto. Impossibile est posterius separari a priori, sed
substantia prior est accidente natura tempore et definitione, septimo
Metaphysicae; ergo non potest accidens a substantia separari.</p>
<p>Quinto. Omne accidens est distinctum a subiecto; ergo omne
accidens est separatum a suo subiecto, consequentia probatur quia
idem videntur dicere distinctum et separatum.</p>
<p>Sexto. Omne accidens secundum se abstrahit a subiecto; ergo omne
accidens videtur separatum a subiecto.</p>
<p>Septimo. Membra bone divisionis dicunt esse opposita, sed idem
accidens potest esse separabile et inseparabile; igitur non sunt
membra istius divisionis opposita.</p>
<p>Solutio. Sic, quia omne accidens commune de quo est ad propositum
fluit a principiis individui, aut ergo a principiis individui vage
designantis ipsum genus, aut a principiis vage designantis speciem. 
Primo modo sumitur accidens separabile, eo quod hoc indeterminatum
est tam ex parte subiecti quam ex parte causae ipsum in subiecto
causantis. Secundo modo sumitur accidens inseparabile, eo quod
virtute suae determinate entitatis profundatur in radicali
complexione consequente determinatam speciem in singulis individuis
talis speciei. Et quia complexio per naturam constanter manet, etiam
accidens inseparabile manet.</p>
<p>Ad obiecta in oppositum.</p>
<p>Ad primum es dicendum, quod accidens non dicitur inseparabile
contradictorie quasi nullo modo separabile. Sed dicitur inseparabile
contrariae quasi difficulter separabile. Unde Albertus Magnus in
commentario suo exprimentum docet quo possent generari corvi albi,
dicens: “Si ovum corvi argento vivo in humore viscoso, sicut est
ungentum anseris vel catti, qui animalia frigida sunt liniatur, et 
nidus in frigidissimo loco ponatur, sicut in summis frigidis,
generabitur ex ovo tali corvus albus, ex sola loci excellenti
frigiditate”, hoc autem non esset nisi tale accidens esset aliquo
modo separabile, sicut etiam albescit Aethiops in locis frigidis
propter eandem causam.</p>
<p>Ad secundum dicendum est, quod impossibile est est unum et idem
esse separabile et inseparabile respectu eiusdem et secundum idem,
sed nihil prohibet secundum diversa, modo accidens dicitur separabile
respectu sui subiecti in ratione substantiae absolutae considerati,
et dicitur inseparabile respectu eiusdem in ratione termini per
principia complexionantia in eo exsistentia ad tale accidens relati,
et quia huiusmodi principia sunt extra rationem substantiae
huiusmodi. Ideo nihil prohibet ipsum intelligi sub opposito
accidente. Et hoc est quod dicit Petrus Hispanus post Porphyrium,
potest enim corvus intelligi albus, et caetera.</p>
<p>Ad confirmationem respondet Buridanus, quod accidens differt a
proprio, quia accidens potest abesse suo subiecto, id est, vere de
ipso negari, vel econtra, subiectum de accidente. Et ita vult
distinguere accidens inseparabile a proprio, quia licet ipsum non
potest abesse, id est, vere negari de subiecto, tamen econtra
subiectum potest vere negari de accidente, ut “album non est
cygnus”, “nigrum non est corvus”. Sed proprium non potest
negari de specie nec etiam species de proprio, quia istae sunt
falsae: “homo non est risibilis”, et “risibile non est homo”.
Sed  haec responsio nihil valet, quia ipsa innuit expressae
solutionem Porphyrii non valere, sicut idem Buridanus fatetur, sed
hoc est falsum. Etiam sequeretur quod mone superius esset accidens
respectu sui inferioris, quia sibi convenit tota definitio
accidentis, ut animal potest adesse homini dicendo: “homo est
animal”, et abesse dicendo: “animal non est” praeter subiecti
corruptionem. Et si dicatur quod definitio accidentis intelligenda
est de praedicatione directa. Cum autem dicuntur alii non est bona,
ibi non est directam praedicatio; ergo non valet obiectio, a simili
non est hic directa praedicatio, cum dico: “nigrum non est corvus”,
“album non est cygnus”.</p>
<p>[116b]</p>
<p>Si dicas. Ultima est quodammodo accidentalis, tunc redit idem quod
prius, quia ista animal est homo, est etiam aliquo modo accidentalis,
quia licet praedicatum non sit accidens, tamen ipsum comparatum ad
subiectum se habet per modum accidentis. Omne enim inferius accidit
suo superiori, ut vult Philosophus in prooemio Metaphysicae, cum
dicit quod homini accidit esse Sortem vel Platonem, et similiter
animali, accidit hominem, esse vel asinum, relinquitur igitur
propositio falsa Buridani.</p>
<p>Aliter igitur dicendum est ad ista, secundum Albertum, quod
subiectum accidentis inseparabilis postes comparari ad accidens
dupliciter: Uno modo secundum esse suum substantiale, quod habet ex
principiis substantiae quae sunt materia et forma. Et sic accidens
inseparabile comparatur ad ipsum ut ad subiectum tantum, et sic
nullum accidens est inseparabile a subiecto suo sic considerato, et
ita non dicitur inseparabile contradictorie quasi nullo modo
separabile. Sed quia vix aut numquam separatur, nisi cum magna
difficultate, et forti permutatione. Alio modo potest considerari
subiectum secundum esse talis complexionis quod habet ex principiis
complexionantibus quae sunt qualitates primae ut caliditas,
frigiditas, humiditas, siccitas, et illo modo comparatur accidens ad
ipsum nedum ut ad subiectum, sed etiam ut ad causam. Et ideo non
potest ad ipso separari, quia posita causa ponitur et effectus. Nec
sequitur ex hoc quod accidens inseparabile non differt a proprio,
quia etsi utrumque comparetur ad suum subiectum sicut ad subiectum,
et ad causam, non tamen eodem modo. Quia iuxta iam dicta subiectum
proprii est causa eius per principia essentialia quae sunt principia
speciei, sed subiectum accidentis inseparabilis est causa eius per
principia complexionantia quae sunt principia individui. Et talia
possunt variari subiecto salvato in esse substantiali, quia
accidentalia principia subiecti variabilia sunt et respectum eorum
non repugnat accidens a subiecto separari, ut supra dictum fuit in
solutione ad primum experimentum Alberti de corvo, et de Aethiopibus,
quia se transferunt ad regiones frigidas.</p>
<p>Vel dicentum est quod non est simile de proprio respectu speciei
et accidente inseparabile respectu sui subiecti, quia licet species
posset intelligi sine proprio, non tamen econtra proprium sine
specie. Accidens autem inseparabile bene intelligitur sine suo
subiecto, ut nigredo sine corvo, eo quod non determinat sibi certum
accidens, prima tamen solutio melior est.</p>
<p>Ad tertium est dicendum, quod esse in subiecto capitur dupliciter:
Uno modo ut dicit aptitudinem inhaerendi, et sic semper convenit
accidenti et est proprium eius. Alio modo ut dicit actum inhaerendi,
et sic potest abesse accidenti, et hoc modo dictum est superius quod
accidens quamdiu est subsistit in subiecto, et cum non est in
subiecto tunc corruptum est.</p>
<p>[117a]</p>
<p>Ad quartum est dicendum, quod licet impossibile sit posterius
separari a priori per realem separationem, possibile est et tamen
ipsum separari per eius corruptionem. Unde aliquid dupliciter dicitur
ab alio separabile. Uno modo per realem separationem, sic quod facta
separationem ambo extrema separabilia remaneant, sicut partes
integrales separantur a toto. Et illo modo nullum accidens
naturaliter est separabile a subiecto, naturaliter additur propter
accidentia quae sunt in venerabili Sacramento Eucharistiae, quae per
potentiam divinam subsistunt sine subiecto. Alio modo per
corruptionem illius quod separatur et sine corruptione eius a quo
separatur. Et sic aliqua accidentia sunt separabilia quae faciliter
possunt separari, cum non insint subiectis per causam stantem. Et
aliqua inseparabilia quae non possunt abesse suis subiectis nisi cum
magna difficultate.</p>
<p>Ad quartum est dicendum, quod omne accidens est a suo subiecto
secundum essentiam distinctum sed non est a subiecto suo secundum
esse suum separatum. Est autem differentia inter distinctum et
separatum, quia omnia separata sunt distincta, sed non omnia
distincta sunt separata, quia accidens et substantia sunt distincta,
sed non sunt separata, quia illa separantur quae loco et subiecto a
se dividuntur, hoc non est possibile de subiecto et accidente.</p>
<p>Ad sextum est dicendum, quod accidens in communi et universali
acceptum, et secundum essentiam bene ab omni alio est distinctum,
tamen non est secundum rem et secundum esse a subiecto suo separatum,
unde hoc est impossibile saltem naturaliter.</p>
<p>Ad septimum est dicendum, quod licet idem accidens specie respectu
diversorum subiectorum sit separabile et inseparabile, non tamen idem
numero nec idem specie respectu eiusdem subiecti.</p>
<h3 class="western">Secundum dubium est. An secunda divisio
accidentis qua dividitur in proprium et commune sit bona.</h3>
<p>Et videtur quod non, quia accidens proprium in proprium et commune
sit bona. Et videtur quod non, quia accidens proprium cadit a vera
ratione accidentis, eo quod significatur abstractive, ut patet in
exemplo Petri Hispani. Et induunt rationem generis vel speciei, unde
‘albedo’ vere est species coloris, ‘haec albedo’ individuum.</p>
<p>Secundo sic. Accidens commune est hic divisum; ergo non potest
esse membrum divisionis. Antecedens patet ex superius dictis.
Consequentia probatur, quia numquam id quod dividitur debet esse
convertibile cum uno membrorum dividentium, sed debet esse commune ad
utrumque.</p>
<p>Solutio. Sic, quia cum accidens et unum accidens sunt idem, ideo
iuxta duplicem accidentis unitatem sumitur ista divisio, quia vel est
unum unitate vaga sive indeterminata quam accipit suo subiecto
communi. Aut unum unitate numerali et determinata quam accipit a suo
subiecto proprio. Primo modo dicitur accidens commune, secundo modo
dicitur accidens proprium, et ex illo patet etiam ratio ordinis harum
duarum divisionum, quia sicut ratio entis secundum rationem
intellectus praecedit rationem unius. Ita divisio accidentis in
ratione entis considerati praecedit divisionem ipsius accidentis in
ratione unius accepti.</p>
<p>Ad obiecta in oppositum.</p>
<p>Ad primum est dicendum, quod verum est accidens in abstracto
significatum perdere rationem praedicabilis, sed dicitur praedicabile
inquantum concretive significatur, eo quod primo modo accipitur
absolute relatum ad principia sui generis non respiciens suum
subiectum quod est prima substantia neque causas quas habet in
subiecto, sed secundo modo adest ei talis respectus. Nec tamen huic
obstat exemplum Petri Hispani, quia exempla frequenter ponuntur non
ut ita sint formaliter, sed ut ex eis eliciatur veritas rei secundum
aliquem modum introductorium. Cum enim dicitur ‘albedo Sortis’
sufficienter datur intelligi respectus albedinis ad subiectum quod
est extra genus eius, unde ex illo textu sufficienter elicitur ‘hoc
album’  demonstrato Sorte.</p>
<p>Ad secundum est dicendum, licet hic divisum sit accidens commune
quo ad causalitatem, non tamen quo ad praedicationem vel
inhaerentiam. Sed tale est hic membrum divisionis, et sic accidens
dicitur commune, uno modo quo ad causalitatem, quia a pluribus causis
indifferenter causari potest. Et sic distinguitur accidens commune
contra proprium. Et est hic divisum, quia sic dicitur commune quod ex
principiis individui causatur non curando an insit pluribus
individuis, vel tantum uni vel an insit omnibus partibus subiecti vel
tantum uni. Alio modo quo ad inhaerentiam sicut dictum est et
praedicationem, eo quod convenit pluribus individuis aut etiam
pluribus partibus subiecti, hoc modo accidens commune est unum
membrum praedictae divisionis. Et ita accidens commune primo modo
dicendum est communius quam secundo modo dictum, quia omne accidens
commune secundo modo est etiam commune primo modo, sed non econtra.
Et simili modo accidens dicitur dupliciter proprium, uno modo quo ad
causalitatem, scilicet, quia non potest in subiecto causari, nisi per
determinatam causam, et sic proprium quod est quartum praedicabile
dicitur accidens proprium, et hoc modo distinguitur contra accidens
commune primo modo dictum. Alio modo dicitur proprium quo ad
inhaerentiam vel praedicationem quod, scilicet, non potest inesse
nisi uni determinato subiecto aut determinatae parti subiecti. Et
illo modo est membrum praedictae divisionis.</p>
<p>[117b]</p>
<h3 class="western">Tertium dubium est. Utrum accidens commune et
proprium in quantum sunt membra huius divisionis possunt iterum
subdividi.</h3>
<p>Solutio. Sic, quia adhuc aliquid dicitur commune vel proprium
dupliciter: Uno modo per comparationem ad substantiam. Alio modo per
habitudinem ad partes subiecti, primo dicitur accidens commune, quod
pluribus subiectis potest inesse et convenire, ut albedo, et tale
dicitur commune, quia universale. Et per oppositum dicitur proprium
quod uni subiecto est appropriatum ut ‘haec albedo’, et dicitur
proprium, quia particulariter. Secundo modo accidens dicitur commune
quod omnibus partibus subiecti indifferenter potest inesse, et per
oppositum dicitur proprium quod determinate parti subiecti est
appropriatum, ut simitas.</p>
<h2 class="western">Commune est omnibus quinque praedicabilibus de
pluribus praedicari.</h2>
<p class="original-western">Differunt autem, quia genus de pluribus
praedicatur quam alia, et ideo differt ab aliis. Differentia vero
differt a genere, in eo quod praedicatur in quale, genus vero in
quid. Item differentia differt a specie et a proprio, quia
differentia praedicatur de pluribus differentiis specie illa autem
non. Differt etiam ab accidente, quia accidens suscipit intensionem
et remissionem, differentia vero non suscipit magis neque minus.</p>
<p>Iste est secundus tractatus sive secunda pars huius secundi
tractus. In quo postquam in superioribus positae sunt divisiones
intentionum quinque praedicabilium et divisiones nunc per modum
recapitulationis determinare de convenientiis et differentiis quinque
praedicabilium. Cuius ratio est quia tunc res scitur et perfecte
cognoscitur quando scitur in se, et in habitudine ad alia secum
convenientia vel ab ea differentia. Quo ad primum ergo ponit eorum
convenientiam dicens: “Commune est omnibus quinque praedicabilibus
de pluribus praedicari. Sed differunt tamen, quia genus quod  est
primum praedicabile potest de pluribus quam omnia alia, et in hoc
etiam distinguitur ab aliis”. Differentia vero quae secundum
naturae ordinem quem hic attendit Petrus Hispanus, sequitur immediate
genus. Differt a genere in modo praedicandi, quia ipsa praedicatur in
quale. Genus vero praedicatur (ut eius definitio dicit) in quid.
Differt etiam differentia a speciem et a proprio, quia differentia
praedicatur de pluribus speciebus. Species vero et proprium non, eo
quod species tantum praedicetur de individuis, et proprium de una
sola specie. Etiam ab accidente differt, quia accidentia suscipiunt
intensionem et remissionem magis et minus. Differentia vero magis et
minus non suscipit, unus enim homo non dicitur alio rationalior.</p>
<p>118a</p>
<h2 class="western">Differt autem species a genere, quia genus
continet species et non continetur ab eis. 
</h2>
<p class="original-western">Species autem differt a differentia quia
ex pluribus differentibus bene constituitur una species, ut istae
differentiae ‘rationale’, ‘mortale’, coniunguntur sensibili
ad constitutionem huius speciei ‘homo’. Species vero non
coniungitur speciei ut gignat aliam speciem, quaedam enim
particularis equa cuidam particulari asino permiscetur ad muli
generationem, sed non equa et asinus in communi. Species autem
differt a proprio, quia species natura prior est proprio; proprium
vero posterius est specie. Praeterea, quorum termini et definitiones
sunt differentes ipsa sunt differentia, sed speciei et proprii
termini sunt differentes; ergo species et proprium sunt differentia.
Species autem differt ab accidente, quia species praedicatur in quid,
accidens vero in quale vel quomodo se habet. Species etiam natura
prior est accidente. Omne enim accidens natura posterius est suo
subiecto.</p>
<p>Ponit consequenter differentiam ipsius speciei a genere dicens
quod genus continet sub se omnes species, et non continetur ab illis.
Species vero continetur a genere supple continentia potestativa et
universali. Differt etiam a differentia, quia ex pluribus
differentiis, quarum una est generica et altera specifica, ut ex
sensibili et rationali potest constitui una species. Sed ex pluribus
speciebus non potest tertia species constitui, licet ex duobus
individuis potest bene produci tertium individuum sicut quaedam
particularis equa permiscetur cuidam particulari asino ad muli
generationem, sed non equa et sinus in communi et in universali, cum
universale non generet vel generetur. Differentia etiam a proprio qua
naturaliter prior est proprio, sicut causa suo causato et substantia
accidente, proprium autem ea posterius est, quia species et proprium
convertuntur et de se in invicem convertibiliter praedicantur.
Subiungit aliam differentiam eorum dicens: “Illa sunt differentia
quorum terminus, hoc est definitiones sunt differentes, sed termini
speciei et proprii sunt differentes, ergo species praedicatur in
quid, accidens vero in quale vel quomodo se habet”. Secundo species
natura prior est accidente. Omne autem accidens naturaliter subiecto
suo est posterius cum contingit intelligere subiectum non
cointelligendo accidens.</p>
<h3 class="western">Circa textum sunt dubia. Primum est. Quare Petrus
Hispanus determinat de communitatibus quinque praedicabilium quam de
differentiis eorum.</h3>
<p>Solutio, quia habitus est ante privationem, convenientia autem
respectu differentiae se habet ut habitus, differentia vero ut
privatio.</p>
<p>Si dicas convenientiae et differentiae praedicabilium satis sunt
superius determinante circa unum quodque praedicabile; igitur
superflue facit de hoc speciale tractatum. Solutio. Particulares
convenientiae et differentiae eorum sufficienter sunt superius
determinante tamen hic colliguntur in communi omnes eorum
convenientiae et differentiae. Et ita hic textus potius est priorum
recapitulatio quam aliquorum nova additio.</p>
<h3 class="western">Secundum dubium  est. An commune sit omnibus
quinque praedicabilibus de pluribus praedicari.</h3>
<p>Et videtur quod non, quia est proprium praedicabili, eo quod
convenit omni soli et semper, igitur non commune. Consequentia
probatur, quia commune et proprium opponuntur.</p>
<p>Solutio est. Commune et proprium, commune omnibus quinque
praedicabilibus, et proprium praedicabili sicut hoc est de ratione
cuiuslibet proprii quod sit proprium speciei et commune individuis
eiusdem speciei.</p>
<p>[118b]</p>
<h3 class="western">Tertium dubium est. Quomodo universale de quinque
universalibus sive praedicabilibus.</h3>
<p>Solutio. Non univoce nec pure aequivoce, sed analogice, quia per
prius et per posterius dicitur de eis, quia primo de praedicabilibus
substantialibus secundo de accidentalibus.</p>
<p>Si dicas: “Praedicatur de quinque praedicabilibus uno nomine et
una ratione; ergo sequitur quod univoce per definitionem univocorum.
Solutio. Praedicatur uno nomine et una ratione, sed non aequaliter
communicata. Sed secundum prius et posterius quem modum excludit pura
univocatio.</p>
<h3 class="western">Quartum dubium est. An genus praedicetur de
pluribus quam alia praedicabilia.</h3>
<p>Et videtur quod non, quia accidens praedicatur de tot de quot
genus quia est commune speciebus et individuis, diversarum specierum.</p>
<p>Solutio. Sic, quia genus praedicatur de speciebus et de
individuis, accidens vero et alia praedicatur de uno, scilicet, vel
de individuis vel speciebus.</p>
<p>Ad obiectum in oppositum est dicendum, quod generi correspondent
pluralia propria subiicibilia quam alicui aliorum, quia praedicatur
de speciebus primo et per se et de individuis illarum specierum sicut
dicit Porphyrius. Accidens vero non praedicatur nisi primo de
individuis, quia de illis praedicatur quibus inest sed individuis
primo inest; igitur de illis praedicatur, et per accidens solum de
speciebus praedicatur et per hoc servat rationem praedicati
dialectici.</p>
<p>Si dicas: “Omnia praedicabilia conveniunt in hoc quod
praedicantur de pluribus, igitur genus praedicari de pluribus non
differt ab aliis”.  Solutio. Pluribus potest exponi dupliciter: Uno
modo ut tantum valet sicut multis, et sic genus convenit cum aliis,
quia paedicatur de pluribus sicut alia. Alio modo pluribus capitur
comparative, quia additur hoc syncategorema quam, significans
excessum eius super alia, et sic genus differt ab omnibus aliis
praedicabilibus. 
</p>
<h3 class="western">Quintum dubium est. Quare Petrus Hispanus
comparando praedicabilia penes convenientiam et differentiam proponit
comparationem differentiae, comparationi speciei, cum tamen superius
prius determinavit de specie quam de differentia.</h3>
<p>Solutio. Petrus Hispanus, comparando praedicabilia servat ordinem
naturae, secundum quem differentia prior est specie sicut constituens
prius est constituto, et principium principiato. Sed determinando de
praedicabilibus servat ordinem doctrinae sive quo ad nos secundum
quem species prior est differentia, eo quod species compositior est
differentia et correlationem habet ad genus.</p>
<h3 class="western">Sextum dubium est. Utrum differentia bene dicitur
in textu differre a proprio, quia differentia praedicatur de pluribus
speciebus, proprium vero de una sola specie.</h3>
<p>Et videtur primo quod non,  quia rationale est differentiam, et
tamen non praedicatur de pluribus speciebus sed de una sola specie ut
de homine. Secundo, proprietates praedicamentorum praedicantur de
pluribus speciebus; ergo proprium non praedicatur solum de una
specie.</p>
<p>Solutio. Sic, quia proprium est convertibile cum specie sicut
dictum fuit superius circa definitionem eius; ergo non potest
praedicari nisi de specie cum qua convertitur, ut patet “homo est
risibilis, et omne risibile est homo”.</p>
<p>Ad obiecta in oppositum.</p>
<p>Ad primum est dicendum quod duplex est differentia, una est
generica quae tantum est differentia sicut superius fuit tactum, et
de tali intelligitur textus. Alia est specifica quae plus habet quam
differentia, et de tali procedit argumentum.</p>
<p>Ad secundum est dicendum, quod duplices sunt proprietates,
scilicet, primae intentionales, et secundae intentionales, sicut ergo
proprietates primae intentionales convertuntur cum naturis subiectis
intentionalibus ita proprietates secundae intentionales convertuntur
cum suis secundis intentionibus quamvis in se proprie intentionaliter
consideratae sint generice.</p>
<p>[119a]</p>
<h3 class="western">Septimum dubium est. An differentia bene dicitur
differre in textu ab accidente per hoc quod est non suscipere magis
et minus.</h3>
<p>Et videtur quod non, quia rationale differentia est, et tamen
magis et minus suscipit, eo quod unus alio rationalior est. Etiam
animatum est differentia corporis animati, et tamen secundum
Gilbertum Porretanum suscipit magis et minus, ita quod brutum dicitur
animantius planta et rationale irrationali.</p>
<p>Solutio. Sic quia differentia dat esse substantiale simplex et
unum specie cuius unitas et terminus est ipsa, ideo caret intensione
et remissione, quia omne illud quod attingit terminum suae
perfectionis iuxta sententiam Gilberti in Sex Principiis caret
intensione et remissione, eo quod omnis perfectio in indivisibili
consistit.</p>
<p>Ad obiecta in oppositum.</p>
<p>Ad primum est dicendum, quod iuxta nominis proprietatem unus non
dicitur alio rationalior, sed rationabilior, ita quod intensio cadit
super usu rationis qui significatur per rationabile, et non super
essentia animae rationalis quae omnibus aequaliter inest.</p>
<p>Ad secundum dicendum est, quod magis et minus in duobus
attenduntur, scilicet, in virium et potestatum multiplicitate, et in
naturae intensione, primo modo nihil prohibens hominem esse
animantiorem planta, eo quod abundat in pluribus naturalibus
potentiis et viribus animae quam planta, secundo modo non.</p>
<h3 class="western">Octavum dubium est. An bene signata sit
differentia speciei et generis, in hoc quod genus continet sub se
species et non continetur ab illis.</h3>
<p>Et videtur quod non, quia omnia superiora continentur in
inferioribus eo quod actu et intellectu sunt in inferioribus, sed
genus est superius ad speciem; ergo species continet genus et non
econtra.</p>
<p>Solutio, vera est littera, sed duplex est continentia, una est
formalis et actualis et tali continentia species continet genus, eo
quod impossibile est intelligere speciem non cointelligendo genus.
Sed alia est continentia potestativa, et tali continentia genus
continet speciem, quia genus in potestate sua habet differentias quae
differentiae constituunt species sub genere.</p>
<h3 class="western">Nonum dubium est. An bene dictum sit in textu
quod species differt a differentia in hoc quod ex duabus speciebus
non potest constitui tertia species. Sed ex duabus differentiis bene
potest constitui tertia species.</h3>
<p>Et videtur quod non, quia sicut duae species sunt duo entia in
actu, ita etiam duae differentiae sunt duo actus, et per consequens
non posset ex eius generari tertium.</p>
<p>Secundo. Non repugnat duobus individuis unius speciei producere
tertium; igitur nec speciebus. Consequentia patet per simile.</p>
<p>Et confirmatur, quia individua accommodant virtutem generativam a
speciebus, eo quod species est tota formalis perfectio a qua pullulat
virtus generativa.</p>
<p>Solutio. Sic, quia ex duobus entibus in actu existentibus non
potest constitui tertium, sed duae species sunt duo entia in actu;
igitur non constituitur ex eis totum, sed duae differentiae acceptae
non ut duo actus possunt tertium constituere sicut sensibile et
rationale constituunt hominem.</p>
<p>Ad obiecta in oppositum.</p>
<p>Ad primum est dicendum, quod duae differentiae in ratione
dividentium principiorum acceptae quomodo sunt duo actus non
constituunt tertium, sed accepte ut duo constituentia principia
subordinata secundum virtutem constitutivam quomodo una accipitur ut
in potentia ad alteram, bene constituunt tertium, quia sic una
accipitur ut genus, et altera ut differentia, prima ut magis commune,
secunda ut minus commune, magis commune coniungitur minus communi,
sicut potentia actui. Cuius exemplum est apud Petrus Hispanus, de
rationali et mortali secundum opinionem Stoicorum quae constituunt
hominem, eo quod homo est rationale mortale. Sed species sic non
constituunt tertiam, quia sunt essentialiter constitutae, sed ex
duobus taliter constitutis non potest resultare tertium, nisi per
aggregationem, sicut ex multis lapidibus aggregatur cumulus, modo
species debet esse una per essentiam.</p>
<p>[119b]</p>
<p>Ad aliud dicendum est, quod non est simile, quia actiones et
operationes sunt suppositorum, et ideo per actum generationis potest
produci a duobus individuis diversarum specierum aliquod tertium
alterius speciei quod non potest perduci a duabus speciebus.</p>
<p>Et ad confirmationem dicendum est quod a virtutibus essentialibus
et specificis talium individuorum non egreditur alia species secundum
quod huiusmodi, sed potius ab ipsis relatis ad principia proxima
generationis, quae sunt, calor naturalis complexionalis informatus
virtute caelesti, et humidum complexionale quod resultat ex
commixtione duorum seminum in opere generationis. Unde dicit Albertus
Magnus quod ex equa et asino in particulari fit mulus, in quantum
proportionantur in semine ex quo fit generatio. Sic enim caliditas
aeque temperatur frigiditate asini, et nedum verum est istud in
animalibus iam nominatis, sed etiam in multis aliis, sicut in cane et
vulpe et aliis quae sunt vicina secundum complexionem. Et in his
praecipue quorum idem vel vicinum est tempus generationis, sic etiam
generatur ex equo et asina burdo quod est animal oppositum directe
mulo, et est species per accidens etiam producta sicut mulus,
quemadmodum diffusae inveniens in commentariis Porphyrii.</p>
<h3 class="western">Decimum dubium est. An species et proprium
differunt in hoc quod species prior est proprio cum tamen simul
producuntur per generationem.</h3>
<p>Solutio. Sic, quia species ut textus dicit naturaliter prior est
proprio sicut substantia accidente, licet sint simul tempore, quia
alias nova productione, alia a productione speciei produceretur
proprium [, quod est falsum].</p>
<h3 class="western">Undecimum dubium est. Quare Petrus Hispanus
specialiter probat proprium et speciem differre per suas
definitiones.</h3>
<p>Solutio, quia proprium et species habent eadem principia quare
videntur esse eadem, ne ergo aliquis illo errore deceptus credat ea
simpliciter esse eadem, dicit quod species et proprium differunt suis
propriis definitionibus quare non sunt simpliciter eadem.</p>
<h2 class="western">Proprium autem <font face="Liberation Sans, sans-serif"><font size="5" style="font-size: 16pt"><b>differt</b></font></font>
ab accidente, quia proprium de una sola specie praedicatur cuius est
proprium.</h2>
<p class="original-western">Accidens vero de pluribus speciebus, et
accidens primo inest individuis, et per posterius generibus et
speciebus, non enim homo aut animal currit, nisi quia Sortes vel
Plato currit. Proprium primo convenit speciei et per speciem convenit
individuis.</p>
<p class="original-western">Item genus, differentia, species,
proprium aequaliter participantur ab omnibus de quibus praedicantur,
accidens vero non, sed suscipit intentionem et remissionem. 
</p>
<p class="original-western">Item genus, differentia, species,
proprium univoce praedicantur, accidens autem non praedicatur
univoce, sed denominative.</p>
<p>Consequenter Petrus Hispanus ponit differentiam proprii ab
accidente dicens quod proprium quadrupliciter differt ab accidente.
Primo, quia ipsum praedicatur de una sola specie cum qua convertitur.
Accidens vero praedicatur de pluribus speciebus concomitantur saltem
quia species sunt in individuis. Exemplum est ut ‘risibile’
tantum de homine praedicatur, ‘album’ vero praedicatur de homine,
asino, vacca et leone. Secundo etiam differunt, quia accidens primo
praedicatur de individuis, quia de illis primo praedicatur quibus
primo inest talia autem sunt individua, proprium vero praedicatur
primo de specie cui convertibiliter convenit, et per speciem de
individuis. Exemplum est ut homo vel animal dicitur currere primo,
sed Sortes vel Plato. Et econtra homo dicitur prius risibile, et per
hominem Petrus vel Ioannes. Tertio differunt, quia genus, species,
proprium et differentia aequaliter participantur ab omnibus de quibus
praedicantur. Accidens vero non, sed suscipit intensionem et
remissionem, id est, magis et minus. Quarto differunt, quia
differentia proprium et species univoce praedicantur. Antecedens
autem propter hoc, quia extrinsecum est subiecto non praedicatur
univoce, sed solum denominative.</p>
<p>[120a]</p>
<h3 class="western">Circa textum sunt dubia. Primum est. An proprium
et accidens bene dicuntur primo differre, quia proprium praedicatur
de una specie. Antecedens vero de pluribus.</h3>
<p>Et videtur primo quod non, quia accidens non praedicatur de
speciebus, sed de individuis tanquam propriis subiicibilibus.</p>
<p>Solutio. Sic, quia sicut natura universalis occulte operatur cum
producendo singulare producit etiam universale, sic etiam accidens
praedicatur primo de individuis. Sed quia individua per
praedicationem essentialem subiiciuntur generibus et speciebus, ergo
consequenter de speciebus praedicatur, et hoc vult Petrus Hispanus
alias etiam non posset habere rationem praedicati dialectici.
Exemplum est ut Sortes est albus, et quia Sortes est homo et est
animal; ergo homo est albus et animal album.</p>
<h3 class="western">Secundum dubium est. An proprium primo inest
speciei.</h3>
<p>Et videtur quod non, quia proprium est accidens praedicamentale;
ergo sequitur completum esse sui subiecti, sed sola prima substantia
est completa; igitur praedicatur primo de prima substantia.</p>
<p>Solutio. Sic, quia unum quodque primo inest illi ex cuius
principiis immediate procedit. Sed proprium procedit immediate a
principiis speciei; ergo primo inest speciei et quia inesse est causa
praedicationis, igitur etiam primo praedicatur de specie.</p>
<p>Ad obiectum in oppositum est dicendum quod duplex est completio
sive perfectio, una formalis, et alia finalis, licet ergo sola prima
substantia sit completa completione finali et suppositali. Species
tamen est completa et perfecta perfectione formali, et sic causat
proprium, non tamen dat sibi ratam existentiam nisi in supposito. Et
ergo dictum est superius quod proprium causatur a specie per
inclinationem ad individua, eo quod speciem abstractam non
consequantur aliqua propria.</p>
<h3 class="western">Tertium dubium est. An aequaliter participari sit
proprium generi speciei differentiae et proprio sicut dicit
Porphyrius.</h3>
<p>Et videtur primo quod non, quia risibile et hinnibile sunt
propria, et tamen suscipiunt intensionem et remissionem, quia unus
dicitur alio risibilior et iucundior. Et similiter unus equus dicitur
alio hinnibilior.</p>
<p>Solutio. Sic, quia proprium quarto modo intransmutabiliter
consequitur principia speciei sive essentiam eius. Sed esse speciei
caret intensione et remissione; ergo proprium, quia effectus sequitur
legem et conditionem suae causae proximae. Minor est manifesta, quia
esse speciei est finitum et intrinsece terminatum, et per consequens
indivisibile factum.</p>
<p>Ad obiectum in oppositum est dicendum, quod dupliciter dicitur
aliquid suscipere magis e minus: Uno modo ex depuratione contrarii a
contrario et permixtione contrarii cum suo contrario, et hoc modo
proprium non suscipit magis et minus. Alio modo ex aptitudine
principiorum subiectum constituentium, secundum quod unum subiectum
est magis dispositum ad [operationem, scilicet,] risum vel hinnitum
quam aliud. Et sic proprium suscipit magis et minus.</p>
<h3 class="western">Quartum dubium est. An proprium praedicatur
univoce, et accidens denominative.</h3>
<p>Et videtur primo quod non, quia praedicatio denominativa fundatur
in inhaerentia praedicati quod est aliud a subiecto suo, sed sic est
de proprio; ergo proprium praedicatur denominative.</p>
<p>Secundo. Non praedicatur univoce, probatur, quia praedicari
univoce est praedicari uno nomine et una ratione de subiecto, sed
proprium non praedicatur uno nomine et una ratione de subiecto. Minor
probatur quia ratio proprii non potest esse essentialis subiecto.</p>
<p>Solutio. Sic, quia accidens commune dicit naturam simpliciter
alienam suo subiecto tam secundum essentiam quam secundum principia
esse eius in subiecto alieno causantia, eo quod proxime causatur a
principiis complexionalibus subiecti. Proprium vero dicit naturam
aliam a natura subiecti per quae innascitur subiecto cum ipso
subiecto, et per hoc patet solutio ad primum.</p>
<p>[120b]</p>
<p>Ad secundum est dicendum, quod proprium non praedicatur univoce,
eo modo quo genus et species  et differentia, quia talia praedicantur
univoce definitione dicente quid subiecti tantum, ut homo est animal,
ibi animal praedicatur sua substantiali definitione, quae est
substantia animata sensibilis. Sed proprium non praedicatur
definitione sua dicente quid formale sui generis. Sed definitione
dicente quid et propter quid, quae non est eiusdem praedicamenti cum
proprio sed cum specie, de qua proprium praedicatur. Exemplum est, ut
homo est risibilis, ibi risibile praedicatur per istam definitionem
quae est animal rationale aptum natum ad ridendum, et sic est sensus,
“homo est risibilis”, id est, homo est animal rationale aptum
natum ad ridendum. Albertus tamen aliter hoc argumentum solvit sicut
patebit in commentariis super Porphyrium.</p>
<h3 class="western">Praedicari autem univoce est praedicari secundum
nomen et rationem unam secundum illud nomen sumptam</h3>
<p class="original-western">ut ‘homo’ secundum unum nomen
praedicatur de Sorte et Platone, 
</p>
<p class="original-western">ut “Sortes est homo”, “Plato est
homo”, et ratio eius secundum illud nomen est una ut animal
rationale mortale, et ob hoc ens non potest esse genus, quia licet
secundum unum nomen praedicatur non tamen secundum unam rationem.
Ratio enim entis secundum quod dicitur de substantia est ens per se
secundum autem quod dicitur de aliis novem praedicamentis est ens in
alio, et sic praedicatur secundum diversas rationes, et ideo non
praedicatur univoce sed potius aequivoce aut multipliciter.</p>
<p class="original-western">Praedicari aequivoce est praedicari uno
nomine et rationibus diversis secundum illud nomen sumptis, ut
‘canis’ uno nomine praedicatur de cane latrabili, sidere
caelesti, et pisce marino. Non autem secundum illud nomen ratio est
eadem omnibus, sed alia et alia.</p>
<p class="original-western">Denominativa dicuntur quaecumque ab
aliquo solo casu sunt differentia et secundum illud nomen habent
appellationem, ut a ‘grammatica’ ‘grammaticus’, a
‘fortitudine’ ‘fortis’. Unde ‘grammatica’ et ‘fortis’
praedicatur denominative et ergo accidens denominative dicitur
praedicare.</p>
<p> Quia superius in quarta differentia proprii accidentis dictum
fuit quod proprium praedicatur univoce et accidens denominative.
Ostendit quid sit univoce praedicari, et aequivoce praedicari et quid
denominative, dicens primo quod univoce praedicari, est praedicari de
univocatis secundum idem nomen et rationem eandem secundum illud
nomen sicut ‘animal’ de homine et asino et ‘homo’ de Sorte et
Platone. Et ex hac definitione potest ens non esse genus, quia non
praedicatur secundum idem nomen et eandem rationem, prout
particularius superius dicendum est. Et quia textus iste coincidit
cum dicendis in sequenti tractatu; ergo usque ad illum locum
reservatur.</p>
<p>Et per hoc finitur secundus tractatus.</p>
<h1 class="western" style="page-break-before: always">Tractatus
Quartus</h1>
<p>Repasar puesto que fue copiado del Copulata</p>
<h3 class="western">Circa textum expositum sunt dubia. Primum est
circa primam regulam. An ex puris particularibus indefinitis et
singularibus nihil sequitur.</h3>
<p>[214a]</p>
<p>Et videtur primo quod aliquid sequatur, quia bene sequitur:
“quoddam animal est risibile, quidam homo est animal; ergo quidam
homo est risibilis”, et tamen ambae praemissae sunt particulares,
ergo regula videtur falsa.</p>
<p>Secundo. Bene sequitur: “Aliquid animal currit, aliquis homo est
idem animal; ergo aliquis homo currit”, et contra illum modum non
potest dari instantia; igitur est formale argumentum.<!-- Definitio argumenti formalis. --></p>
<p>Tertio. Bene sequitur gratia formae hic: “Sortes est animal,
Sortes est homo; ergo homo est animal”, et tamen arguitur ex
singularibus, ergo et caetera.</p>
<p>Quarto. Bene sequitur: “Omnem equum videt homo, aliquod animal
est equus; ergo aliquod animal videt homo”, et tamen maior est
indefinita, et minor particularis; ergo et caetera.</p>
<p>Quinto. Bene sequitur: “Aliquis sol lucet, aliquis planeta est
omnis sol; ergo aliquis planeta lucet”, et tamen arguitur ex puris
particularibus. Similiter sequitur in aliis terminis: “Aliquod
animal currit, aliquis homo est omne animal; ergo aliquis homo
currit”.</p>
<p>Sexto. Bene sequitur: “Aliquis homo est animal, aliquis asinus
non est homo; ergo aliquis asinus animal non est”.</p>
<p>Solutio sic. Cuius a diversis diversae assignantur causae. Prima
causa est, quia si aliquid sequeretur, tunc essent dabiles termini in
quibus omni et in quibus nulli; ergo talis combinatio est inutilis ad
inferendum conclusionem. Consequentia tenent per Philosophum Primo
Priorum, qui per hoc ostendit combinationes esse inutiles. Antecedens
probatur, quia termini in quibus omni sunt ‘animal’, ‘risibile’,
‘homo’, quia cum his duabus praemissis: “Aliquod animal est
risibile”, “aliquis homo est animal”, stat in veritate ista
conclusio universalis affirmativa: “Omnis homo est risibilis”.</p>
<p>[214b]</p>
<p>Termini in quibus nulli sunt isti tres: ‘animal’, ‘asinus’,
‘homo’. Nam cum his duabus praemissis: “aliquod animal est
asinus”, “aliquis homo est animal”, stat ista universalis
negativa in veritate: “nullus homo est asinus”.</p>
<p>Ex quibus patet quid sit dare terminos in quibus omni et in quibus
nulli. Quia dare terminos in quibus omni, est dare tres terminos ex
quibus formantur duae propositiones, cum quibus stat in veritate
conclusio universalis affirmativa. Et dare terminos in quibus nulli,
est dare tres terminos ex quibus formantur duae propositiones cum
quibus stat conclusio universalis negativa in veritate. Hoc autem est
inconveniens, quod ad eandem dispositionem praemissarum sequatur duae
contrariae conclusiones, universalis, scilicet, affirmativa, et
universalis negativa [, ut posterius amplius circa finem istius
tractatus dicetur].</p>
<p>Secunda causa est quia omnis bonus syllogismus debet regulari per
dici de omni, vel per dici de nullo, sed in propositionibus
particularibus non est dici de omni vel dici de nullo; ergo possunt
ambae esse particulares.</p>
<p>Tertia causa est quia non oportet si aliquae duo sunt eadem uni
tertio particulariter vel indefinite accepto quod propter hoc sint
eadem inter se, ut homo et sinus sunt eadem animali, et conveniunt in
eo, sed ex hoc non sequitur quod sint eadem inter se. Non enim
sequitur: “animal est asinus, homo est animal; ergo homo est
asinus”, quia antecedens est verum et consequens est falsum.</p>
<p>Quarta causa est secundum Buridanum ista: si ambae praemissae sint
particulares purae, vel indefinitae, tunc medium in neutra earum
distribuitur sed determinate supponit, ideo quaelibet praemissarum
est vera si pro unico supposito medii sit vera, et tunc possibile est
quod maior sit vera pro uno supposito illius medii, et minor etiam
sit vera, non pro illo eodem supposito sed pro alio, et sic
extremitas uniuntur in praemissis cum medio pro alio et alio
supposito, et non pro eodem. Sed ex tale unione medii cum extremis in
praemissis non potest concludi unio extremitatum inter se in
conclusione, ut non sequitur: “Animal est asinus, homo est animal;
ergo homo est asinus”, quia non uniuntur in animali pro eodem
supposito. Sed si sic argueretur: “omne animal est asinus, homo est
animal”, tunc animal pro eodem supposito acciperetur in praemissis
propter hoc quod in maiori distribuitur pro quolibet eius supposito.</p>
<p>Ad obiecta in oppositum:</p>
<p>Ad primum est dicendum, quod licet talis consequentia valeat
gratia materiae, non tamen gratiae formae, quia in simili forma
potest dari instantia, ut sic arguendo: “Quoddam animal est asinus,
quiddam homo est animal; ergo quiddam homo est asinus”.</p>
<p>Ad secundum est dicendum, quod male arguitur, quia ibi fit
variatio medii in praemissis quia in maiore subicitur animal, et in
minore praedicatur idem animal et sic plus praedicatur in minore quam
subiciebatur in maiore, unde quodammodo sunt ibi quattuor termini.</p>
<p>Quidam tamen dixerunt, quod in quinque casibus posset aliquid
sequi ex puris particularibus:</p>
<p style="margin-left: 0.5in">Primus est quando medium est terminus
singularis.</p>
<p style="margin-left: 0.5in">Secundus quando medium in minore
sumitur cum relativo identitatis.</p>
<p style="margin-left: 0.5in">Tertius quando medium sumitur in minore
cum signo universali.</p>
<p style="margin-left: 0.5in">Quartus quando medium in minore
distribuitur.</p>
<p style="margin-left: 0.5in">Quintus quando minor in prima figura
est negativa.</p>
<p>Sed non est necesse hoc casus ponere, quia in argumentis praedicto
modo formatis, non servatur vera forma syllogistica, ut dictum est,
in sequentibus amplius dicetur.</p>
<p>Ad tertium est dicendum, quod regula ista veritatem habet in
syllogismis constitutis ex terminis communibus, qui tenent in virtute
dici de omni et dici de nullo, et non tenent in syllogismis
expositoriis, vel ad syllogismum expositorium reducibilibus
immediate, quia syllogismus expositorius potest fieri ex
singularibus, quia medium suum est terminus singularis singulariter
tentus ut postea dicetur.</p>
<p>[215a]</p>
<p>Ad quartum est dicendum quod regula ista non intelligitur de
universalitate et particularitate enuntiationis, in quantum est
enuntiatio, sed intelligitur de universalitate et particularitate
propositionis, in quantum est propositio, quia propositio et
enuntiatio proprie loquendo differunt, et aliud est subiectum
enuntiationis, et aliud propositionis, quia subiectum enuntiationis
est illud de quo aliquid enuntiatur, quod supponit verbo personali;
sed subiectum propositionis est illud sub quo fit in syllogismo
subsumptio, et ergo aliter attenditur quantitas enuntiationis et
propositionis.</p>
<p>Quantitas enuntiationis penes subiectum enuntiationis, et
propositionis penes subiectum propositionis. Unde in propositio:
“Omnem equum videt homo”, ‘homo’ est subiectum enuntiationis,
et ‘equum’ propositionis. Et ergo licet illa oratio sit
indefinita ex parte subiecti enuntiationis, est tamen universalis ex
parte subiecti propositionis, et licet sit indefinita enuntiatio est
tamen universalis propositio et hoc sufficit.</p>
<p>Ad quintum dicendum quod non est ex puris particularibus, quia
medium in minori accipitur universaliter, et minor non est pure
particularis. Propositio enim dicitur pure particularis in qua non
est aliqua universalitas, nec distributio nec aliqua singularitas,
ita quod subiectum et praedicatum sint termini communes
particulariter vel indefinite sumpti, sicut cum dicitur “homo est
currens” vel “quiddam homo est currens”.</p>
<p>Ad sextum est dicendum, quod non valet syllogismus, quia maior est
particularis et minor negativa in prima figura; ergo non vale
syllogismus, nec rectificat discursum quod ibi infertur conclusio de
inconsueto modo loquendi. Et hoc modo etiam processus iste, et
similes: “Homo est animal, et animal est substantia; ergo homo est
substantia”, et “homo currit et baculus stat in angulo; ergo
baculus stat in angulo”, sunt solvendi, quia non sunt syllogismi,
quia non tenent in virtute  dici de omni vel dici de nullo. Et etiam
primus processus non est formalis, quia in simili forma datur
instantia, quia non sequitur: “homo est animal, et animal est
asinus; ergo homo est asinus”, et ibi tamen est similis forma.</p>
<p>Secundus vero processus qui est a tota copulativa ad alteram eius
partem, nullo modo est syllogismus, sicut et in aliis locis superius
dictum est.</p>
<h3 class="western">Secundum dubium quod oritur occasione dictorum in
solutione tertii argumenti est quid sit syllogismus expositorius<!-- Optima et longissima expositione circa syllogismum expositorium. -->.</h3>
<p>Ad quod dicendum quod syllogismus expositorius est cuius medium
est terminus singularis vel saltem terminus communis singulariter
tentus, ut “Sortes est currens, et Sortes est homo; ergo homo est
currens”.</p>
<p>Et vocatur syllogismus expositorius quia exponit syllogismum
intellectualem et declarat eundem, quia per ipsum videmus extrema
uniri cum medio in uno singulari supposito. Cuius exemplum est ut
fiat syllogismus talis: “omne animal est currens, aliquis homo est
animal; ergo aliquis homo est currens”.</p>
<p>Tunc talis potest sic probari per syllogismum expositorium sumendo
aliquid singulare suppositum animalis hoc modo: “hoc animal est
currens, et hoc animal est homo; ergo homo est curres”. Ibi videmus
extremitates quae sunt ‘currens’ et ‘homo’ uniri in uno
secundum supposita medii quod est ‘animal’, et propter hoc
dicitur bene expositorius.</p>
<p>Unde ad talem syllogismum requiruntur tres conditiones:</p>
<p style="margin-left: 0.5in">Una est quod medium sit terminus
singularis vel saltem singulariter tentus, et quod totum medium sit
terminus singularis.</p>
<p>[215b]</p>
<p style="margin-left: 1in">Propter primum non sequitur: “homo est
animal, asinus est animal; ergo asinus est homo”, quia medium est
terminus communis.</p>
<p style="margin-left: 1in">Propter secundum non sequitur: “scientia
Iohannis est grammatica, scientia Platonis est musica; ergo musica
est grammatica”, quia ibi medium non est secundum se totum
singulare vel singulariter tentum.</p>
<p style="margin-left: 0.5in">Secunda conditio est quod medium in
utraque praemissarum teneatur univoce, et propter defectum illius
conditionis non sequitur: “hoc est homo”, demonstrando Sortem,
“et hoc est asinus”, demonstrando Brunellum; “ergo asinus est
homo”, quia medium tenetur aequivoce. Aliud enim demonstratur in
maiore et aliud in minore per illud pronomine ‘hoc’.</p>
<p style="margin-left: 0.5in">Tertia conditio est quod a tali medio
ad unam propositionem universalem valeat consequentia, et propter hoc
non sequitur: “haec essentia divina est pater, et haec essentia
divina est filius; ergo filius est pater”, cum ambae praemissae
sunt verae et conclusio est falsa. Deficit enim ibi tertia conditio,
quia non sequitur: “haec essentia divina est pater; ergo omne quod
est essentia divina est pater”, quia filius est haec essentia
divina et tamen non est pater.</p>
<p>Alii solent aliter dicere quod tertio requiritur quod medium non
supponat pro re quae divisim est plures res. Iam essentia divina est
pater, filius et spiritus santus. Sed tamen simpliciter non necesse
est ponere istam conditionem, quia hoc totum ‘Iste Deus’ vel
‘haec essentia’ non est terminus singularis, nisi quantum ad
modum significandi, et ideo non potest esse medium in syllogismo
expositorio, et sic excluditur praedictus syllogismus per primam
conditionem, quia medium non est terminus singularis.</p>
<p>Etiam in terminis divinis non valent consequentiae syllogisticae. 
</p>
<p>Sed contra omnia praedicta sic instatur: “Iste canis est pater,
iste canis est tuus; ergo iste canis est pater tuus”, est
syllogismus expositorius, et tamen non sequitur. Ad quod dicendum est
quod ibi male arguitur, quia medium intrat conclusionem. Etiam minor
extremitas non subicitur in conclusione, sed sic deberet concludi
“ergo tuum est pater”.</p>
<p>“Iste canis est tuus, et iste est pater; ergo pater es canis
tuus”. Ibi est bonum argumentum, et licet conclusio videatur falsa
est tamen vera, ut patet per conversionem hoc modo: “pater est
canis tuus; ergo canis tuus est pater”.</p>
<h3 class="western">Tertium dubium est. Quomodo sit syllogismus
expositorius in diversis figuris.</h3>
<p>Solutio. Syllogismus expositorius affirmativus potest fieri in
qualibet figura. Quod patet inductive.</p>
<p style="margin-left: 0.5in">Primo in prima sic arguitur: “Sortes
est currens, et homo est Sortes; ergo homo est currens”.</p>
<p style="margin-left: 0.5in">In secunda figura sic: “Currens est
Sortes, et homo est Sortes; ergo homo est currens”.</p>
<p style="margin-left: 0.5in">In tertia: “Sortes est currens, et
Sortes est homo; ergo homo est currens”.</p>
<p>Tenent autem omnes isti syllogismi affirmativi in virtute huius
principii: 
</p>
<blockquote>“Quaecumque sunt eadem uni et eidem numero, sunt eadem
inter se”.</blockquote>
<p>Ut si album et dulce sunt eadem uni et eidem numero, tunc sunt
inter se eadem subiecto et numero  numerositate accidentali. Ut bene
sequitur: “Hoc lac est album, et hoc est dulce; ergo album est
dulce”, et similiter est in omnibus aliis.</p>
<p>Sed non est eodem modo dicendum de syllogismo expositorio
negativo, quia in prima et in tertia figura non valet syllogismus
expositorius negativus, minore negativa et maiore affirmativa, sicut
non valet argumentum in prima figura: “Sortes est animal; asinus
non est Sortes; ergo asinus non est animal”, quia praemissae sunt
verae et conclusio falsa. Et causa quare non valet est ista, quia ibi
arguitur a non distributo ad distributum. ‘Animal’ enim non
distribuitur in maiore et tamen distribuitur in conclusione, vel non
valet tale argumentum, quia proceditur ab inferiori ad superius
negative, et talis modus arguendi non valet.</p>
<p>[216a]</p>
<p>Similiter non valet in tertia figura, quia non sequitur: “Sortes
est animal, et Sortes non est asinus; ergo asinus non est animal”,
quia praemissae sunt verae et conclusio falsa.</p>
<p>Si vero in praedictis figuris mutetur forma praescripta, ita quod
maior sit negativa et minor affirmativa, tunc bene vallet syllogismus
expositorius negativus, ut bene sequitur: “Sortes non est asinus,
et aliquis homo est Sortes; ergo aliquis homo non est asinus”.</p>
<p>Et similiter bene sequitur in tertia figura: “Sortes non est
asinus, et Sortes est homo; ergo homo non est asinus”, nec tunc
sequitur aliquod inconveniens, quia sicut maior extremitas
distribuitur in conclusione virtute negationis, ita etiam
distribuitur in maiore et sic non praeceditur a non distributo ad
distributum.</p>
<p>In secunda figura non valet syllogismus expositorius negativus,
sive maior sit affirmativa et minor negativa sive econtra. 
</p>
<p>Primum quod non valet maiore existente affirmativa et minore
negativa patet. Quia non sequitur: “Aliquod animal est Sortes,
aliquis asinus non est Sortes; ergo aliquis asinus non est animal”,
quia praemissae sunt verae et conclusio falsa.</p>
<p>Similiter non valet maiore existente negativa et minore
affirmativa, quia non sequitur: “Aliquod animal non est Sortes,
aliquis homo est Sortes; ergo aliquis homo non est animal”.</p>
<p>Causa quare non valet ista: Quia maior extremitas semper
distribuitur in conclusione virtute negationis, et tamen non
distribuitur in maiori particulari vel indefinita, et sic semper
proceditur a non distributo ad distributum, et talis modus arguendi
non valet.</p>
<p>Si autem maior est universalis, ita quod maior extremitas in
maiore distribueretur, tunc bene valeret talis syllogismus in secunda
figura, ut bene sequitur ex affirmativa maiore et minore negativa:
“Omne animal est Sortes, aliquis asinus non est Sortes; ergo
aliquis asinus non est animal”.</p>
<p>Et similiter bene sequitur ex maiore negativa et minore
affirmativa, ut: “Nullum animal est Sortes, aliquis homo est
Sortes; ergo aliquis homo non est animal”, nec incidit ibi
praedictum inconveniens quia sicut maior extremitas distribuitur in
conclusione, sic etiam in maiore.</p>
<p>Et circa hoc considerandum quod negatio, proprie loquendo, non
confundit neque distribuit, sed solum negat, et quia negato superiori
negari descensus ad singula eius supposita, et sic terminus communis
negatus potest aliquo modo dici distributus per hoc quod negatur pro
omnibus suis suppositis.</p>
<h3 class="western">Quartum dubium est. Quo principio regulantur
syllogismi expositori negativi.</h3>
<p>Solutio tenent in virtute huius principii:</p>
<blockquote>“Quaecumque duo sic se habent, quod unum ipsorum est
idem alicui tertio, uni et eidem numero a quo alterum est diversum,
illa inter se sunt diversa”.</blockquote>
<p>Ut si homo et asinus inter se sic se habent quod unum ipsorum,
scilicet, homo est idem Sorti, a quo asinus est diversus, tunc
oportet quod homo et asinus inter se sunt diversi, et ideo bene
sequitur: “Sortes non est asinus, et Sortes est homo; ergo homo non
est asinus”, et similiter est in aliis.</p>
<h3 class="western">Quintum dubium est. An generale sit omnibus
figuris quod ex puris negativis nihil sequitur.</h3>
<p>Et videtur primo quod non, quia bene sequitur: “Nullus homo est
asinus; nullum risibile est homo; ergo nullum risibile est asinus”.
Contra talem modum arguendi non reperitur instantia, et tamen ibi
procedit ex puris negativis.</p>
<p>[216b]</p>
<p>Secundo. Bene sequitur: “omnem hominem necesse est non esse
asinum, aliquod album contingit non esse hominem; ergo aliquod album
necesse est non esse asinum”, et tamen proceditur ibi ex puris
negativis. Omnis ille syllogismus valet probatur per Philosophum
primo priorum.</p>
<p>Tertio. Bene sequitur: “omnem hominem contingit non currere,
aliquid album contingit non esse hominem; ergo aliquid album
contingit non currere”, et tamen proceditur ibi ex puris negativis.</p>
<p>Quarto: “Illud quod non generat vel generatur non est pater vel
filius, sed lapis non generat neque generatu; ergo lapis non est
pater neque filius”, et tamen arguitur ibi ex puris negativis.
Similiter bene sequitur: “Quodcumque animal non est rationale est
irrationale, asinus non est rationalis; ergo est irrationalis”, et
tamen proceditur ex ambabus negativis.</p>
<p>Quinto. Ex puris affirmativis potest fieri syllogismus; ergo ex
puris negativis. Consequentia probatur per Philosophum primo
posteriorum dicentem. Sicut se habet affirmatio ad affirmationem, ita
negatio ad negationem.</p>
<p>Solutio. Sic, quia si ambae praemissae essent negativae, essent
dabiles termini in quibus omni et in quibus nulli; ergo talis
dispositio praemissarum est inutilis. Antecedens patet quia termini
in quibus omni sunt isti tres ‘asinus’, ‘risibile’, ‘homo’,
quia cum istis praemissis: “nullus asinus est risibilis”, “nullus
homo est asinus”, stat in veritate haec universalis affirmativa:
“omnis homo est risibilis”, ergo non valet iste syllogismus:
“nullus asinus est risibilis, nullus homo est asinus; ergo nullus
homo est risibilis”, quia oppositum consequentis stat in veritate
cum antecedente.</p>
<p>Termini vero in quibus nullis sunt isti tres: ‘lapis’,
‘asinus’, ‘homo’, quia cum his duabus praemissis: “nullus
asinus est lapis”, “nullus homo est asinus”, stat in veritate
haec universalis negativa: “nullus homo est lapis”.</p>
<p>Secunda causa est, quia in omni bono syllogismo debet fieri
subsumptio, sed quando ambae praemissae sunt negativae tunc non fieri
subsumptio; ergo non valet syllogismus.</p>
<p>Tertia causa est, quia non oportet si aliqua duo removeantur ab
aliquo tertio quod propter hoc removeantur inter se, sicut “homo
est animal” removentur a lapide, et tamen non removentur a se
invicem, sicut non sequitur: “nullus lapis est animal, nullus homo
est lapis; ergo nullus homo est animal”, nam talis processus
propter remotionem extremitatum a medio infert remotionem
extremitatum inter se.</p>
<p>Ad obiecta in oppositum.</p>
<p>Ad primum est dicendum quod non est ex puris negativis, quia minor
est quodammodo affirmativa. Vel dicendum quod non est ex tribus
terminis, sed ex quattuor, quia ‘homo’ et ‘non-homo’ non sunt
unus terminus et ergo non valet syllogismi. Talis processus nisi
forsitan aequivalenter inquantum minor aequivalet isti: “omne
risibile est homo”.</p>
<p>Ad secundum est dicendum, quod illa maior non est purae negativa,
sed est affirmativa modalis, quia modus in ea non negatur, sed bene
potest dici negativa ex parte compositionis dicti.</p>
<p>Ad tertium dicendum est eodem modo, quid est specialis modus
syllogizandi in modalibus, prout patebit primo priorum.</p>
<p>Ad quartum est dicendum, quod talis processus est sic
rectificandus: “omne quod non generat nec generatur non est pater
neque filius, lapis est quod non generat nec generatur; ergo non est
pater neque filius”, et tunc minor non est negativa, et est
syllogismus in Ferio.</p>
<p>Et eodem modo est dicendum ad secundum syllogismum quod sic
rectificandus est: “quodcumque animal non est rationale est
irrationale, asinus est animal quod non est rationale; ergo asinus
est irrationalis”, et tunc est syllogismus in Darii, sed non ex
ambabus negativis, sed ex ambabus affirmativis.</p>
<p>Ad quintum dicendum est quod non valet consequentia propter causam
dictam. Et ad probationem vero dicendum quod tenet solum in
convertibilibus quemadmodum ibi Petrus Hispanus arguit.</p>
<p>[217a]</p>
<h3 class="western">Sextum dubium est. Circa tertiam regulam. An sit
vera.</h3>
<p>Et videtur primo quod non, quia bene sequitur: “Aliquis homo est
Sortes, nullus asinus est homo; ergo nullus asinus est Sortes”, ibi
una praemissarum est particularis, et conclusio universalis; igitur
regula falsa. Consequentia et minor notae sunt.</p>
<p>Maior patet, quia contra talem modum arguendi non potest dari
instantia.</p>
<p>Secundo sic. Bene sequitur: “Aliquis homo est animal, nullus
asinus est homo; ergo nullus asinus est idem animal”. Et tamen
praemissarum est particularis et conclusio universalis.</p>
<p>Tertio sic. Bene sequitur: “Aliquod animal est homo, omne
risibile est idem animal; ergo omne risibile est homo”, et tamen
una praemissarum est particularis, et conclusio universalis.</p>
<p>Quarto. Bene sequitur: “Aliquis homo est animal, nullus asinus
est homo; ergo omnis asinus animal non est”, et tamen una
praemissarum est particularis et conclusio universalis.</p>
<p>Quinto. Bene sequitur: “Aliquis homo est omne animal, nullus
asinus est homo; ergo nullus asinus est animal”.</p>
<p>Sexto. Bene sequitur: “Omne animal est album, quiddam homo est
animal; ergo homo est albus”, et tamen minor est particularis, et
conclusio non est particularis.</p>
<p>Solutio. Sic, cuius causa est quia unio medii cum extremitatibus
in praemissis, est causa unionis extremitatum inter se in
conclusione; ergo oporte extremitates uniri in conclusione, eodem
modo quod uniuntur cum medio in praemissis, sed quando aliqua
praemissarum est particularis, tunc ad minus una extremitatum unitur
cum medio particulariter; ergo oportet etiam extremitates
particulariter uniri in conclusione. Et sic oportet conclusionem esse
particularem.</p>
<p>Alia causa est, quia si una praemissarum esset particularis, et
conclusio universalis, tunc particularis inferret universalem, quod
esse non potest, quia in particulari non intelligitur nec concluditur
universalis; ideo ex particulari non potest inferri universalis, ut
non sequitur: “homo currit; ergo omnis homo currit”.</p>
<p>Tertia causa est, quia effectus semper sequitur debiliorem partem
suae causae, cum ergo praemissa particularis sit debilior pars
causae, conclusio sequitur illam. Prima patet in simili de
generatione hominis, sol enim, et homo generant hominem. Homo vero
genitus qui est effectus non sequitur solem generantem sed hominem,
et cum illo est eiusdem speciei.</p>
<p>Ad obiecta in oppositum.</p>
<p>Ad primum est dicendum, quod non velet hoc argumentum formalis,
sed est solum argumentum materiale, quia in simili forma non sequitur
sic arguendo: “Aliquis homo est albus, nullus asinus est homo; ergo
nullus asinus est albus”. Nec etiam sequi potest ex illis
praemissis conclusio particularis, quia maior est particularis, et
minor negativa, et sic est inutilis combinatio in prima figura.</p>
<p>Ad secundum est dicendum, quod ibi non infertur conclusio purae
particularis, sed quodammodo singularis, quia praedicatum
conclusionis accipitur cum relativo identitatis, et sic supplet vicem
termini discreti. Vel potest dici quod ille processus non est
syllogisticus quia non concluduntur extrema de se invicem, nam
extrema sunt ‘animal’ et ‘asinus’, quae non concluduntur de
se invicem, quia infertur ista conclusio: “nullus asinus est idem
animal”, et deberet inferri ista: “ergo nullus asinus est
animal”.</p>
<p>Vel potest dici quod non est ille processus formalis, quia in
simili forma non sequitur: “Aliquis homo est albus, nullus asinus
est homo; ergo nullus asinus est albus”, et tamen est similis
forma. Quod non sequitur patet, quia maior es particularis, et minor
negativa in prima figura.</p>
<p>Ad tertium est dicendum, quod non est syllogismus quia non est ex
tribus terminis, sed ex quattuor, quia ‘animal’ et ‘idem
animal’ non sunt unus terminus. Unde id quod subiicitur in maiore
non praedicatur in minore, quod tamen requiritur ad dispositionem
primae figurae; ergo non est debita dispositio praemissarum.</p>
<p>[217b]</p>
<p>Vel potest dici quod est syllogismus expositorius vel saltem ad
illum reducibilis, propter hoc quod medium in maiore accipitur
quodammodo discrete, virtute pronominis idem.</p>
<p>Ad quarum est dicendum, quod non sequitur, quia praemissae sunt
verae et conclusio falsa, etiam maior est particularis et minor
negativa in prima figura.</p>
<p>Ad quintum est dicendum, quod maiore non est purae particularis.
Vel dicendum, quod non est syllogismus, quia constituitur ex quattuor
terminis, quia sunt ‘homo’, ‘animal’, ‘asinus’, et
‘animal’, quia in maiori ‘animal’ accipitur cum signo
universali et non in conclusione, et sic est alius terminus. Unde
illud quod praedicatur in maiore non praedicatur in conclusione, quod
tamen requiritur in prima figura, directe concludendo; ergo male ibi
concluditur.</p>
<p>Ad sextum est dicendum, quod particulare non distinguitur hic
contra indefinitum.</p>
<h3 class="western">Septimum dubium est. Quae sit causa quartae
regulae.</h3>
<p>Solutio, quia conclusio affirmativa non potest inferri nisi
virtute huius principii:  “Quaecumque sunt eadem uni tertio, sunt
eadem inter se”, unde conclusio affirmativa non infertur nisi ex
hoc quod extrema in praemissis uniuntur uni et eidem, scilicet,
medio, quod non potest fieri nisi per affirmationes; ideo si
conclusio est affirmativa oportet ambas praemissas esse affirmativas.</p>
<p>Secunda causa est: “Si una praemissarum est negativa, alia erit
affirmativa”, ut patet per secundam regulam, quia ex puris
negativis nihil sequitur, et sic medium unitur in praemissis cum una
extremitate et removetur ab alia; ideo oportet extremitates removeri
a se invicem per illam maximam: “Quaecumque duo sic se habent quod
unum est alicui idem cui alterum est diversum, illa inter se sunt
diversa”. Et sic conclusio erit negativa.</p>
<p>Tertia causa est, quia omnis syllogismus habens praemissam
negativam regulatur per dici de nullo, se dici de nullo mediate vel
immediate requirit conclusionem negativam; igitur oportet
conclusionem esse negativam.</p>
<h3 class="western">Octavum dubium est. Quae est causa ultimae
regulae.</h3>
<p>Solutio, qui omnis syllogismus ex connexione extremitatum cum
medio infert connexionem extremitatum inter se, sive affirmative sive
negative; ideo oportet conclusionem formari ex extremitatibus et non
ex medio.</p>
<p>Secunda causa est, quia nullus terminus debe sumi nisi bis, sed si
medium poneretur in conclusione, tunc sumeretur ter; ergo non debet
intrare conclusionem.</p>
<p>Tertia causa est, quia praemissae sumptae cum medio sunt causa
efficiens conclusionis, sed causa efficiens numquam substantialiter
ponitur in suo effectu, ut domificator non est de constitutione
domus; ergo medium etiam non debet substantialiter poni in
conclusione.</p>
<p>[234a]</p>
<h3 class="western">Secundum dubium est. An Darapti sit formalis
consequentia.</h3>
<p>Et videtur primo quod non, quia non sequitur: “Cuiuslibet
hominis oculus est dexter, cuiuslibet hominis oculus est sinister;
ergo sinistrorum est dextrorum”, quia praemissae sunt verae et
conclusio falsa.</p>
<p>Secundo sic. Non sequitur: “Omne risibile vel rubidile est
asinus, omne risibile vel rudibile est homo; ergo homo est asinus”,
quia praemissae sunt vera et conclusio falsa.</p>
<p>Tertio sic. Non sequitur: “Omnium contrariorum est eadem
disciplina, et omnium contrariorum est idem genus; ergo genus est
disciplina”. Et: “omnium privative oppositorum est eadem
disciplina, omnium privative oppositorum est idem susceptibile; ergo
susceptibile est disciplina”.</p>
<p>Quarto. Non sequitur: “Uterque istorum est pater, uterque
istorum est filius; ergo filius est pater”, quia praemissae sunt
verae et conclusio falsa.</p>
<p>Quinto. Non sequitur: “Totus sortes est minor Sorte, totus
Sortes est Sortes; ergo Sortes est minor seipso”.</p>
<p>Sexto. Non sequitur: “Omne animal praeter hominem est
irrationale, omen animal est substantia; ergo aliqua substantia
praeter hominem est irrationalis”, praemissae sunt vera et
conclusio impropria.</p>
<p>Septimo. Non sequitur: “Omnem hominem esse rationale est
necesse, omnem hominem esse animal est necesse; ergo animal esse
rationale est necesse”. Ibi praemissae sunt verae et conclusio
falsa. Quod conclusio sit falsa, probatur quia rationale praedicatur
de animali contingenter. 
</p>
<p>Solutio. Sic, quia iste modus reducitur ad Darii minore conversa
per accidens, sed ad praemissas de Darii sequitur conclusio
particularis affirmativa; ergo etiam ad istas de Darapti, et per
consequens est bonus et formalis modus arguendi.</p>
<p>Est tamen modus imperfectus, quia unius aut plurium indiget ut
appareat evidens et necessarius. Indiget enim conversionis minoris
per accidens.</p>
<p>Pro quo considerandum est quod Darapti patet tribus modis probari
formalis modus.</p>
<p>[234b]</p>
<p>Primo reducendo ipsum ad primum modum primae figurae ostensive
iuxta praedicata. Secundo reducendo ipsum per impossibile ad
Celarent, et tertio probatur specialiter per syllogismum
expositorium, quia ad praemissas de Darapti sequuntur praemissae
syllogismi expositori, sed ad praemissas syllogismi expositori
sequitur conclusio particularis affirmativa; ergo etiam ad praemissas
de Darapti talis sequetur conclusio.</p>
<p>Cuius exemplum est, hic est syllogismus in Darapti: “Omnis homo
est substantia, omnis homo est animal; ergo quoddam animal est
substantia”, ibi conclusio est particularis; ergo potest verificari
pro uno particulari supposito.</p>
<p>Signetur ergo suppositum illud et vocetur ‘Sortes’, tunc
arguitur sic per syllogismum expositorium: “Sortes est substantia,
Sortes est animal; ergo quoddam animal est substantia”. Ibi eadem
conclusio infertur per syllogismum expositorium, quam fuit illata in
primo syllogismo. <!-- Attractivus exemplum  expositori syllogismi. --></p>
<p>Quod autem probantur modi tertiae figurae pluribus probationibus
est propter hoc, quia sunt imperfectiores caeteris modis.</p>
<p>Ad obiecta in oppositum.</p>
<p>Ad primum est dicendum quod non valet syllogismus quia plus
subiicitur in praemissis quam in eius distribuitur. Subicitur enim
hoc totum ‘hominis oculus’, et distribuitur tantum ille genitivus
hominis, et ideo male subsumitur. Sed sic debet subsumi: “Cuiuslibet
hominis oculus est dexter, quilibet homo est animal; ergo cuiusdam
animalis oculus est dexter”.</p>
<p>Et simili modo dicendum est de ista: “Cuiuslibet contradictionis
altera pars est vera, et cuiuslibet contradictionis altera pars est
falsa; ergo falsum est verum”, quia sic est syllogizandum:
“Cuiuslibet contradictionis altera pars est vera, quaelibet
contradictio est opposito; ergo cuiusdam oppositionis altera pars est
vera”.</p>
<p>Et similiter modo dicendum est de ista: “Ab utroque istorum
prolatum est verum, et ab utroque istorum pronuntiatum est falsum;
ergo falsum est verum”, quia sic debet argui: “Ab utroque istorum
prolatum est verum, utriusque istorum est homo; ergo ab homine
prolatum est verum”.</p>
<p>Vel posset dici, quod in huiusmodi processibus praemissae non sunt
simpliciter universales, et ideo non sunt in Darapti.</p>
<p>Si autem quis dicat praemissa esse simpliciter universales virtute
resolutionis, tunc male concluditur, sed sic concludendum est; ergo
ille a quo prolatum est falsum est ille a quo prolatum est verum, et
hoc clare patet resolvendo illas praemissas hoc modo: “Utriusque
istorum est a quo prolatum est verum, et utriusque istorum est a quo
prolatum est verum. Et simili modo dicendum est ad istam: “Ab
utroque istorum enuntiatum est verum, ab utroque istorum enuntiatum
est falsum; ergo falsum est verum”.</p>
<p>Ad secundum est dicendum, quod si distribuatur totum disiunctum
syllogismus est bonus, sed praemissae sunt falsae. Si vero
distribuatur prima pars disiuncti, tunc praemissae bene sunt verae,
sed non valet syllogismus propter causam dictam, sed sic est
syllogizandum: “Omne risibile vel rudibile est asinus, omne
risibile est homo; ergo homo vel rudibile est asinus”.</p>
<p>Ad tertium est dicendum quod male subsumitur, sed debet sic
subsumi: “Omnium contrariorum est eadem disciplina, omnia contraria
sunt opposita; ergo aliquorum oppositorum est eadem disciplina”. Et
illud patet ex dicis, quia praemissae non sunt simpliciter
universales, unde plus subiicitur in minore quam erat distributum in
maiore, quia in minore hoc totum contrariorum disciplina subiicitur,
et in maiore solum distribuitur ille genitivus contrariorum; ergo non
fuit bona subsumptio.</p>
<p>Si vero quis dicat praemissas simpliciter universales, eo quod
resolvuntur in universales, tunc dicendum est quod male concluditur,
sed sic debet concludi; ergo illa quorum est idem genus sunt illa
quorum est eadem disciplina. Et simi modo dicendum est ad
confirmationem.</p>
<p>Ad quartum est dicendum quod est bonus syllogismus et conclusio
vera est si accipiantur ‘pater’ et ‘filius’ ut extrema
diversarum relationum. Si vero considerantur ut extrema unius
relationis, tunc praemissae etiam sunt falsae, quia unus et idem non
potest esse pater Sortis et filius Sortis, licet unus et idem possit
esse pater et filius.</p>
<p>[235a]</p>
<p>Ad quintum est dicendum quod si totus in utraque propositione
accipiatur distributive minor est falsa, quia sensus est quod
quaelibet pars Sortis est Sortes, et illa est falsa, quia manus est
pars Sortis et tamen non est Sortes, et ergo non est inconveniens
conclusionem esse falsam, si vero in una accipiatur ut signum
distributivum partium integralium et in alia categorematice, ut idem
est quod perfectum tunc non valet syllogismus, quia non est ex duabus
universalibus.</p>
<p>Ad sextum est dicendum quod male concluditur, sed sic est
concludendum; ergo aliqua substantia est irrationale, dimittendo
illam particulam praeter hominem. Vel dicendum quod non est in
Darapti, quia maior non est universalis complete propter signum
exceptivum.</p>
<p>Ad septimum est dicendum, quod rationale non praedicatur
simpliciter contingenter de animali, sed solum secundum quid, ita
quod secundum aliquod inferius cui contingenter convenit, cuiusmodi
est illud individuum aliquod animal, quod postea erit sive recipiet
animam rationalem.</p>
<p>Iam talis contingentia secundum quid bene stat cum absoluta
necessitate. Immo contingentia praedicati de subiecto ad quodlibet
suppositum stat cum necessitate absoluta. Sicut patet de ista: “Omnem
hominem esse animal est necesse”, ipsa enim est necessaria, et
tamen de quolibet singulari praedicatum dicitur contingenter, quamvis
non dicatur contingenter de illis singularibus cum constantia eorum,
hoc est, supposito quod sint, sicut requiritur ad praedicationem
propositionis non requiritur exsistentia actualis extremorum, quomodo
in commentariis super Porphyrium dicendum fuit quod haec est
necessaria: “Socrates est homo, Socrate actualiter non existente”.
Vel dicendum quod conclusio: “animal esse rationale est necesse”,
est necessaria gratia hominis quem constituit animal. Et est
contingens quantum est ex natura animalis in communi, quia non
implicat rationale abesse animali quantum est ex natura communi, sed
quod sibi necessario inest hoc est, ex eo quod animal necessario
inest homini, cui etiam necessario inest rationale, iam necessitas
gratia alterius, et contingentia gratiae naturae proprie bene stant
simul.</p>
<p>Sed diceres: Hic non sequitur in Darapti: “Omnis homo est albus
quae est possibilis omnis homo inquantum homo est risibilis; ergo
quoddam risibile inquantum risibile est album”.  Ad quod dicendum
est quod ibi male arguitur, quia illa reduplicatio inquantum non
debet poni in conclusione, quia est determinatio medii, modo sicut
medium non intrat conclusionem, ita nec eius determinatio; ergo debet
sic concludi: “ergo quoddam risibile est album”. Aut debet in
conclusione cum implicatione poni ad subiectum conclusionis, ut:
“quoddam risibile inquantum homo est album”.</p>
<div title="footer"><p style="margin-top: 0.2in; margin-bottom: 0in; line-height: 100%">
	<br/>

	</p>
</div>
</body>
</html>
